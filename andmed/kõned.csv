"pealkiri","president","aasta","text"
"Vabariigi President Eesti Suurettevõtjate Assotsiatsiooni konverentsil ""Kas saab ka teisiti?""","Ilves",2008,"Austatavad kuulajad,mu daamid ja härrad. Lubage mul sissejuhatuseks tunnustada kõiki neid, kes on üles võtnud arutelu Eesti ja Venemaa suhete tuleviku üle. Mul pole vist vaja lisada, et tigeda üksteise otsa põrnitsemise ja meediasse paiskuvate süüdistuste asemel me vajamegi seesuguseid arutelusid, kus oma mõtted välja öelda. Te olete oma konverentsi peakirjastanud küsimusega “Kas saab ka teisiti?” Vastakem siis sellele. Jah, saab küll teisiti. Alati saab teisiti. Aga see vastus ju iseenesest ei tähenda midagi. See on liiga lihtne lähenemine. Selline väide ei vaja tegelikult tõestust. Hoopis keerulisem on vastata küsimusele: “Kui saab teisiti, siis kuidas saab teisiti?” Kui me tõesti tahame midagi teisiti teha, siis tuleb alustada sellest, et loobume siltide kleepimisest. Igale süüdistusele, et valitsus on ebakompetentne ja peab tagasi astuma, tuleb paratamatult vastulause, et mingid ärimehed on suurema kasumi nimel valmis Eesti ja eesti rahva maha müüma. Igale etteheitele, justkui oleksid Eesti-Vene suhted Eesti rumala käitumiseta palju paremad, võib vastuseks viidata Venemaa kõrge ametiisiku hiljutisele ütlusele, et kodakondsuse nullvariandita ei tule mingit olulist suhete paranemist. Ja lisaks ka küsida, et kas näiteks nullvarianti rakendanud Leedu, Gruusia või Ukraina suhted Venemaaga on paremad? Seetõttu eeldab vastus küsimusele – kas saab ka teisiti? – palju peenemat analüüsi. Ehk siis sõnastaksin järgnevalt ümber ka keskse küsimuse: Millist majanduslikku, sotsiaalset ja kultuurilist kahju või kasu toovad/on toonud halvad suhted Venemaaga? Või ka nii: Millist majanduslikku, sotsiaalset ja kultuurilist kasu või kahju võiksid tuua/on toonud head suhted Venemaaga? Ehk et kui me ei taha kogu aeg taguda palli ühte väravasse, tuleb vaadelda võimaluste kogu väljakut. Loogiliselt ja ratsionaalselt. Sine ire et Studio, ilma viha ja eelarvamusteta. Mu daamid ja härrad. Usutavasti pole meist kellelgi kahtlust, et Eesti-Vene praegustel suhetel on pikk eellugu. Meie pikka, kirevat ja valusat ajaloolist kogemust ning inimeste mälestusi pole võimalik niisama lihtsalt muuta. Samuti pole võimalik lahutada riikide poliitilisi ja majanduslikke suhteid. Nagu me kõik teame, pole meie riikide omavahelised suhted kaugeltki head. Ja see on vajutanud – nii me vähemalt arvame – oma pitseri ka majanduslikule läbikäimisele. Poliitika ja majandus on riikidevahelistes suhetes küll omavahel seotud, kuid kellelgi pole pakkuda täpset mõõdupuud, et mitu protsenti impordi-ekspordi mahust annaks juurde näiteks ratifitseeritud piirilepe. Selline rehkendus pole lihtsalt võimalik. Täpselt samamoodi on tagantjärele võimalik vaid oletada, mida tähendanuks Eesti majanduse konkurentsivõimele omaaegsete Vene topelttollide puudumine. Samas ma väidan täiesti veendunult, et kahepoolsed majandussuhted saavad areneda, kui on täidetud kaks olulist eeldust:- esiteks, pooled ei sea üksteisele eeltingimusi või nõudmisi oma sisepoliitika muutmiseks;- teiseks, pooled ei sea suhete arendamise eelduseks ühes valdkonnas mingite nõudmiste või soovide täitmist hoopis teises valdkonnas. Ma usun, et te kõik nõustute minuga – Eesti selliseid tingimusi ja nõudmisi ühelegi riigile ei esita. Normaalne majanduslik läbikäimine kahe riigi vahel saabki lähtuda nende kahe eelduse täitmisest. Sellisel juhul ei ole tingimata vajalik suur sõprus ja teineteisemõistmine igas kahepoolseid suhteid puudutavas küsimuses. Maailm teab päris palju näiteid selle kohta, kuidas kahe riigi vahel tihenevad inimestevahelised, organisatsioonidevahelised ja majanduslikud suhted viivad lõpuks ka poliitiliste suhete tihenemiseni. Vaadake kasvõi Saksamaa ja Prantsusmaa omavahelist läbikäimist näiteks 30-aastasest sõjast saadik kuni tänapäevani. Kunagistest ajaloolistest vaenlastest on tänaseks saanud partnerid. Selleni on aga täiesti võimatu jõuda viisil, kus normaalseid – või, olemasolevaga võrreldes paremaid – majanduslikke suhteid peetakse boonuseks, mille saamine eeldab erakorralisi muudatusi poliitilisel tasemel. Vastupidi. Nõudmised sisepoliitika muutmiseks teevad riikide suhteid vaid halvemaks. Mu daamid ja härrad. Järgmiseks vaadelgem demokraatliku riigi rahva ehk valijate tahte küsimust. Eesti on valinud endale vabalt parlamendi ja seeläbi valitsuskoalitsiooni, mis on jätkanud eelnevate parlamentide ja valitsuste poliitikat. Eesti rahvas ei ole vabadel valimistel toetanud teise riigi nõutud poliitikat. Teisiti ei saaks see ühe iseseisva riigi ja rahva puhul olla. Ei Eestis ega ka üheski teises vabas demokraatlikus riigis ei ole võimalik ametis olla valitsusel, kes mingite eeliste – peamiselt loodetavate majanduslike eeliste – saamiseks viib muudes valdkondades läbi põhimõttelisi muudatusi, mida valijad ei aktsepteeri. Lihtne näide – Eesti integreerumine Euroopa Liiduga. Avaliku toetuseta, pika eel- ja selgitustööta, poleks seesugune samm poliitilisel tasandil olnud mõeldav. Veelgi enam, vaid Eesti poliitilise ja majandusliku eliidi soovist poleks Euroopa Liidule meie vastuvõtmiseks piisanud. Vaja oli referendumit. Vaja oli kuulata rahva tahet. Avaliku toetuseta ei oleks Eestil olnud selliseid valitsusi ja parlamendi koosseise, kes oleksid saanud pika ja vaevarikka tee Euroopa Liitu otsast lõpuni läbi käia. Ja me teame riike, kus ollakse sel teel takerdunud, kuna avalikkuse soov Euroopa Liiduga ühinemiseks pole olnud piisavalt tugev, selge ja järjekindel. Ühesõnaga, meil – Eestil ja Venemaal – tuleb vastastikku austada sisepoliitilisi valikuid, mis tulenevad rahva vabalt väljendatud tahtest. Austatavad kuulajad. Kolmandaks tõstatan küsimuse heade suhete hinnast ja piirist, milleni soovime või saame minna. Kas Eesti oleks pidanud NATO-sse mitte astuma, et Venemaad mitte ärritada? Kas see oleks olnud õige hind? Kas hind on uus kodakondsusseadus? Kaks riigikeelt? Eesti toetus Gruusiale? Selliseid küsimusi ei esitata ainult Eestis ja Eestile. Igal asjal, igal suhtel on hind. Kui arvatakse, et midagi tuleb teha teisiti, siis tuleb otse välja ütelda, kui palju see maksab. Ja vastata küsimusele: cui bono?, ehk kellele on see kasulik? Kui palju kasu saavad sellest Eesti valijad, kui palju äriringkonnad? Ja üleüldse, kes saab kasu? Mu daamid ja härrad. Ma ei jaga nende seisukohta, kelle meelest on Eesti ja Venemaa kahepoolsed suhted lootusetult jäised ega saagi muutuda. Minu suvine kohtumine Venemaa presidendi Dmitri Medvedeviga – esimene kahe riigipea ametlik kohtumine väga pika aja järel – polnud pelk viisakusavaldus. See oli märk, et suhteid soovitakse parandada; et Venemaa on põhimõtteliselt valmis suhetes Eestiga edasi liikuma. Arvestades ka Eesti poolset valmisolekut – mida siinkohal taas rõhutan –, siis seda ei olegi nii vähe. Samal ajal olen ma veendunud, et kiiresti ei muutu midagi. Head suhted eeldavad eelkõige vastastikust usaldust ning just usaldust meil kindlasti napib. Usalduse kasvatamine on aeganõudev protsess, kuid selle poole tuleb püüelda. Minu arvates oleks meil paslik sõlmida ükskord ometi ära need tehnilise iseloomuga lepingud, mida juba aastaid on ette valmistatud ning mis ka muu hulgas aitaksid kaasa majanduskoostööle. Praegu tuleb aga jääda enda ja oma oponentide suhtes ausaks ja tunnistada: kuni meie riikide vahelised poliitilised suhted ei ole kõige paremad, pole põhjust uskuda majandussuhete märgatavasse arenemisse. Olen aga teile välja pakkunud mõned omapoolsed mõtted, kuidas olukord võiks paraneda. Soovin teile asjalikku mõttevahetust ja rahulikku meelt. Tänan."
"Vabariigi Presidendi uusaastaläkitus Eesti rahvale 31. detsembril 2003","Rüütel",2003,"Armas eesti rahvas, head kaasmaalased! Kell näitab aasta viimaseid minuteid. Ajavool näib hetkeks peatuvat, otsekui kinkides meile võimaluse salvestada endasse möödunud kaunid hetked ja vaadata siis uute lootustega tulevikku. Seda teeme igaüks iseendas, aga samuti rahvana üheskoos. Aasta 2003 jääb mitmes mõttes tähistama ühe ajajärgu lõppu Eestis, nagu ka mitmete teiste riikide ja rahvaste elus. Ühtaegu märgib see aastavahetus ukse avamist uude ajastusse. Usun, et enamus meist tunneb end praegusel hetkel just nii - seismas muutuste lävel, uute väljakutsete ees. Kui pärast aastaid kestnud ettevalmistusi hääletasid valijad Eesti astumise poolt Euroopa Liitu, siis oli see kaalutletud otsus. Kindlasti mõjutas selle otsuse langetamist soov kindlustada oma majanduslikku jätkusuutlikkust ning meie riigi julgeolekut. Samas oli rahvahääletuse tulemus ka kultuuriline enesemääratlus, mille allikad ulatuvad juba aastasadade taha. Ent see otsus oli samuti meie tuleviku-usu ja üksmeele tõestus. Eesti rahvas on varemgi, kui eesmärgiks on olnud kogu rahva ja riigi hüve, näidanud valmisolekut ületada erimeelsused ja loobuda enesekesksusest. Kauneima sümboli lõppevast ajajärgust kinkisid meile alpinistid, kes viisid esmakordselt Eesti lipu maailma kõrgeimale mäetipule. Nii nagu Alar Sikule ja Saulius Viliusele avanes Everestilt kordumatu vaade ümbritsevale mäestikule, nii avanevad meie riigi ja rahva ees lähitulevikus täiesti uued mõõtkavad. Olgem valmis uuteks kohustusteks ja vastutuseks! Seeläbi suudame õigustada ka lootusi ja usaldust, millega meid ümbritsevad teised Euroopa rahvad. Oleme viimase aastatosina läbinud kiirendatud tempos, pidades seejuures tähtsaks edu, reforme, uuenemist. Kuid et muutudes iseendaks jääda, võtame homsesse kaasa ka eelmiste põlvede loodu. Eesti kultuuripärandis leidub palju väärtuslikku mitte ainult meile endile, vaid kogu maailmale - sellestki saime lõppeval aastal kinnitust. Kihnu kultuur ja meie laulupeotraditsioon on nüüdseks arvatud maailma vaimse kultuuripärandi väärtuslikuma osa hulka. See peaks kinnitama meie eneseusku ja ühtaegu suurendama vastutust oma rahvuskultuuri edasikandmise eest. Lahkuv aasta oli tähelepanuväärne sellegi poolest, et teravamalt kui kunagi varem tuli esile muutuste vajalikkus mõtteviisis. Õige mitme rahvaalgatuse puhul ilmnes neidsamu jooni, mida mäletame 15 aasta taguse ""laulva revolutsiooni"" päevilt. Ent vahest alles nüüd teadvustasime vajaduse, et esindusdemokraatia kõrvale tõuseks osalusdemokraatia. See on märk, et loosung rahvast kui kõrgema võimu kandjast hakkab saama tegelikkuseks. Mõtteviisi muutusele viitab üha leviv arusaam, et senine majanduse- ja turukeskne toimimine vajab tasakaalustamist sotsiaalsuses. Enamgi veel: õiglus ja võimaluste võrdsus hakkavad omandama tegelikku sisu. Veendusime selles nii vanemahüvitise ümber kujunenud vaidlustes kui ka esimese suurstreigini viinud pingete lahkamise käigus. Nüüdsest on selge: Eesti peab vahetama käiku. Käiguvahetus johtub arusaamast, et igal ettevõtmisel on oma hind ja mõju, mis võib määrata arengu aastakümneteks. Samas ei tähenda käiguvahetus liikumise aeglustamist, vaid pigem õige käigu valikut. Kui jõuallikad on viidud vastavusse võimalustega, siis pole vaja lõputult kiirendada ja katsetada. Meeleldi ei räägiks ma täna neist järeldustest, mis ilmnesid inimarengu äsja ilmunud aruandest. Seal toodud arvud ja hinnangud on Eesti suhtes karmid. Ent tõele otsa vaatamata ja ausalt oma probleemidest kõnelemata ei oleks me uuendusteks valmis. Uuringud näitavad, et ebavõrdsuse tase on Eestis erakordselt kõrge, eristudes nii Euroopa Liidu riikidest kui ka uutest liikmesmaadest. Meie senine majanduskasv pole aidanud kaasa vaesuse vähenemisele. Suur ebaühtlus tulude jagunemisel on hoopis põhjustanud sotsiaalse konflikti, mis leiab maandamist kahetsusväärsetes hälvetes. Kõige valusamalt väljenduvad sotsiaalsed probleemid aga perekonna ja lastega seotud valdkondades. Nimetagem siin vaid sündimuse drastilist langust, tuhandete laste koolist väljalangemist, üldist tervise halvenemist. Väga paljudel inimestel ei piisa elurõõmu ning tahet märgata ja aidata oma ligimest, ning mis veelgi kurvem - neil ei jätku tähelepanu isegi oma laste jaoks. Just nende suundumuste teadvustamise tulemusena sündis 2003. aastal Eesti esimene ühiskondlik lepe. Arengu murdepunktina jääb see tähistama liikumist kodanikuühiskonna ja suurema solidaarsuse poole. Leping tunnistab sisuliselt Eesti riigi kogu meie rahva koduks. Aga just kodu on see, kus hoolitsetakse võrdselt kõigi pereliikmete eest ning kus moraalne kohustus ja vastutus on kõrgem isiklikust omakasust. Turvaline kodu on ka iga perekonna kindlus. Ja teistpidi öeldes - üksnes õnnelik terve perekond suudab eluasemest kodu luua. Kodu pakub lapsele turvalist ja arendavat kasvukeskkonda, kus ta õpib hindama eluväärtusi. Kahjuks peame aga täna tõdema, et enam kui pooltel Eestis sündivatest lastest ei ole õnne kasvada niisuguses kodus. Võib öelda, et meil seisab ees väärtuste ümberhindamise aeg. Taanduma peaks senine riigiehituslik ""tormi ja tungi"" ajajärk ning ratsa rikkaks saamise mentaliteet. Asemele tuleb loodetavasti kodu ja ümbritsevat keskkonda väärtustav, aga ennekõike inimest säästev suhtumine. Mida väärikam on meie eneste elu, seda väärikama asendi pärib Eesti Euroopa Liidus ja kogu maailmas. Inimeste heaolu ja tahe kaasa rääkida kogu rahva saatust mõjutavate otsuste tegemisel on siin üheks nurgakiviks. Seetõttu on meie lootused uuele, hoolivamale poliitikale igati õigustatud. Siiski pole märtsivalimistest möödunud aeg veel suutnud meid veenda, et võim oleks rahvale lähemale tulnud. Eesti väärikas kestmine demokraatliku kultuurriigina oleks aga mõeldamatu ilma muutusteta sotsiaal- ja perepoliitikas. Ma ei pea silmas üksnes sündimust, vaid ennekõike võrdsete arengueelduste loomist kõigile sündinud lastele. Tahaksin ikka ja uuesti korrata: mitte fosforiidi ja põlevkivi müük ei aita meil jõuda heaoluühiskonda, vaid üksnes meie inimesed. See tähendab aga püsivat tahet neist inimestest hoolida; teisalt tähendab see ka pidevat kohustust õppida. Armsad inimesed! Tahan teid riigipeana tänada optimismi ja Eesti-meelsuse eest, mida olete ilmutanud läinud aastatel. Inimesena tänan aga iga väikseimagi rõõmukillu eest, mida olete jaganud oma lähedastega. Sest kõige enam vajab Eesti ühtehoidmist, nagu ka elurõõmsaid terveid inimesi. Hooligem rohkem üksteisest, hoidkem kokku! Nii võime veenduda, et Eesti on tõesti parim maa, mis meile elamiseks antud. Head uut aastat meile kõigile!"
"Vabariigi Presidendi kõne Rakvere teatris 23.11.1995","Meri",1995,"Armsad virulased Täna hommikul kirjutasin maavalitsuse külaliste-raamatusse: "" Eestlasena tahaksin iga nädal liikuda mööda Eestimaa teid, jalgrattal või parimal juhul jalgsi: ainult jalgsirändajal tekib kahekõne maastikuga. Presidendina mõistan, et see oleks igale maavanemale koshmaarne unenägu - president, seljakott seljas, kadunud külavaheteedele, metsadesse, rabadesse. Nii tulebki meil leida riigile ja inimesele sobiv tasakaal. "" Täna on meie Lääne- Virumaa külaskäigu kolmas ja viimane päev. Kolm päeva võivad mõnikord mööduda märkamatult. NEED kolm päeva olid minu jaoks väga tähtsad. Mul oli erakordselt hea tunne seista kindlal pinnal seal, kus veel mõni aasta tagasi laius meri - Kunda uue sadama kail. Kunda edasised kavad olid väga asjalikud ja näitavad, kui hästi läheb töö, kui seda arukalt tehakse. Kunda sadam näitab, et oleme toimekas osa maailmast. Tõdesin pealehakkamist, jonnakat tahet ja realistlikku tulevikku vaatamist Uuetoa talus. Täna nägin, kuidas otsivad oma tõde kunstiinimesed Rakvere Teatris. Oleme palju kordi lugenud Rakvere Teatri muredest ja mõnikord ka lootustest -täna ma usun Rakvere Teatrisse. Te olete Kreutzwaldi maa, Eesti moodsa kultuuri algus. Külastasin emakeele sammast ja mõtlesin, kui palju inimesi on seda keelt harinud ja vääristanud. Ja päris homse, lootusrikka ja naeratava Eestiga sain ma kokku Haljala koolis. Need on ainult mõned killud kõigest sellest, mis ma siit endaga kaasa viin. Nende kolme päeva jooksul ütlesin mitmes kohas ja tahan ka praegu toonitada, et EESTI RIIK ei ole ainult Toompea ja Tallinn. eesti saatust, Eesti tulevikku otsustatakse kõikjal Eestimaal, igas tema asulas ja talus. Tahan teile täie veendumusega öelda, et Eesti saatust ja Eesti tulevikku otsustatakse igas perekonnas. Kui me oleme hommikul täis teotahet, kui lapsed saavad kodust võileiva pauna ja suudluse palgele, nagu ütles kunagi luuletaja, kui suurtel ja väikestel on igal õhtul põhjust päevaga rahul olla, siis on see riigi ehitamine. Riiki ei saa ehitada ja vormida ainult ühes suunas - ""ülevalt alla"" või ""alt üles"". Riigi ehitamine on keeruline põiming. Meil peavad olema seadused ja reeglid, aga nendest ei piisa, kui me neid ei täida, kui me ei tunneta neid oma elu vältimatu osana. Samal ajal on oluline, et igas Eestimaa nurgas küsitakse üksteiselt, aga samuti oma valitsuselt ja parlamendilt olulisi küsimusi, otsitakse neile küsimustele vastuseid. Me elame siis õigesti, kui igas Eesti külas on endiselt olemas Andres ja Pearu, kes ikka tõe ja õiguse üle vaidlevad, sest vaidlus on kõigepealt suhtlemine ning alles seejärel võistlus ja võitlus. Need kolm päeva Lääne-Virumaal näitasid mulle, et sellised Andresed ja Pearud on olemas. Ja kui ma täna ei oska vastata küsimustele, mida ikka enda ette püstitan - - miks on Eestis nii palju kalkust ja viha, nii palju jooksmist väärtuste järele, mis täna on ja homme kaovad? - miks inimesed arvavad, et nad peavad õhtuks olema rikkad? kui ma ei oskagi nendele täna vastata, siis Andres ja Pearu, kes meil endiselt olemas on või kelle taastulemist me ootame ja loodame, lubavad mul uskuda, et niisugused küsimused ei ole igavesed, et kunagi nad kaovad. Me tõstame jälle au sisse püsiväärtused ja eristame nad eelarvamustest ja tühitoimetamistest Maa on ikka olnud see koht, kus Eestis püsiväärtusi on alal hoitud. Tänases Eestis on maa kõigepealt maareformi probleem. Maareformi eesmärk on kujundada riiklikul maaomandil rajanevad suhted ümber eraomandil põhinevateks suheteks, lähtudes endiste omanike õiguste järjepidevusest ja praeguste maakasutajate seadusega kaitstud huvidest. Eesmärgid on üllad, kahtlemata vajab maa omanikku. Ajalugu ei saa muuta, küll aga on võimalik muuta reformi tehnilist külge, mõtlen ennekõike omaniku aktiivsemat kaasamist. ""Eesmärk pühitseb abinõu"" on küll jesuiitlik, kuid tänases maareformi möllus sobival kohal. See tähendab: kellel on raha ja tahtmine, see ka oma eesmärgi - saada maaomanikuks - saavutab. Vaidlused õigusliku külje üle on üks probleem. Reform on käivitatud nii, nagu ta on, ju on sedagi kohtuskäimist ja sõda praeguste ja endiste vahel ette nähtud. Seadusega siin positiivset lahendust anda ei saa, ilma et kellegi huvid oleks riivatud. Teine osa on tehniline külg. Reformi praegune kiirus sõltub riigi rahakotist. Tuleks kaasata aktiivselt omanikud ja anda neile võimalus ise otsustada, millise tee nad valivad, kas saavad maaomanikeks 2020. aastal või juba järgmisel kevadel. Riigi seisukohalt oleks ainuõige tee reformi ülikiire läbiviimine. Tahan täna arutada teiega ka rahvussuhteid Eestis. Rakveres on seda eriti oluline teha, sest peale Lääne-Virumaa on ju olemas Ida-Virumaa ning teie tunnetate neid vahekordi väga otseselt ja vahetult. Meil pole täna aega minna liiga kaugele nende suhete ajalukku, peale selle on need asjad meile kõigile teada ja alates 1939. aastast kirjutatud iga perekonna eluraamatusse. Muul maailmal, kes ei ole kogenud väga teadlikult organiseeritud sisserännet ja hüsteerilist ümberrahvustamist, nagu seda koges Eesti, on raske meie probleemide keerukusest aru saada. Oleme Eesti seadusandlusega püüdnud muuta võimalikult valutuks muulaste sissekasvamist Eesti ühiskonda. Kahetsusväärselt on rahvusküsimus tihti olnud poliitiliste punktide kogumise sfäär meie parteide jaoks. Laulva revolutsiooni aegsed rõõmsad ja romantilised ideed rahvuse taassünnist kutsuvad täna poliitiliste mängude lõpetamisele ja konsensuse otsimisele Eesti poliitiliste parteide vahel. See on Eesti riigi olemiseks ja kestmiseks äärmiselt oluline. Peale kõige muu vajab rahvussuhete valdkond MÕISTMIST. Eestlased peavad mõistma, et paljud sisserännanutest on Eestisse tulnud enda arvates parimate kavatsustega, olles sisuliselt omaaegse riigikontseptsiooni ja ühtse nõukogude rahva idee ohvrid. Nendega suheldes tähendab mõistmine bürokraatliku kalkuse vältimist, neile valikuvõimaluste pakkumist. Paljud muulased on leppinud Eesti seadustega, aktsepteerivad neid, aga kaebavad tuimade ja vaenulike ametnike üle. Arvan, et siin saab mõistmine aidata. Tapa tööhõivekeskuses kohtusin elunäinud daamidega, kes ütlesid vene keeles: härra president, me oleme nõukogude ajal sündinud ja kasvanud ja me ei jõua enam ümber õppida, aga me usume küll. Just nimelt. Mõistmist on vaja ka teisel poolel. Mulle tundub, et vene kogukond - nagu seda nimetatakse - ei otsi praegustest keerukustest väljapääsu igakord mitte lojaalsete Eesti elanikena, vaid suurriigi külje all elavate rahvuskaaslastena, kes eufoorilise erutuse ja rõõmuga tervitavad Venemaa järjekordseid ähvardusi Eesti aadressil ja kelles ei ärata mingit vastikust imperialistlik ja kolonialistlik termin "" lähivälismaa "". Vähemalt ei ole ma eriti sattunud lugema Eestis elavate venelaste proteste suurriikliku hoolduse vastu Venemaa poolt, selget ja lõplikku ei“d lootustele tirida Eestit uuesti SRÜ-sse. Kuna see nii on, ei saa me olla muretud. Sellest peavad aru saama nii Eesti muulased kui rahvusvahelised rahvuspoliitikud. Ebastabiilsus suure naabri poliitikas ja tema sagedane igatsus endiste mudelite järele on üks neid põhjusi, miks Eesti nii visalt ja järjekindlalt rõhutab oma soovi integreeruda maailma ja Euroopa struktuuridesse, NATO-sse ja Euroopa Liitu. Kahjuks ei ole 20. sajandi lõpu maailm muutunud ohutumaks. Me ei tohi korrata 1939. aastal ülesnäidatud muretust ja triivida pärivoolu - see vool viis meid liiga ohtlikku kärestikku. Sellesse jõkke ei või me enam teist korda astuda. Mu hääl ja mõtted on murelikud, kui mõtlen neile pingetele nii sees kui väljas, nii paljudele krussis sõlmedele. Aga kui mõtlen Uuetoa talu perepoegadele, kui mõtlen Haljala kooli poliitikatundlikele ja nõudliku eetikaga neidudele ja noorukitele, kui mõtlen sellele, et varsti on meie koolides arvutid ja seeläbi igas koolipingis kogu maailm just selsamal hetkel, kui tajun, kui erinevad meist on meie lapsed, mis küll ei tähenda, et nemad Eestimaad vähem armastaksid - siis arvan, et meie tänastes muredes on homsete rõõmude ase ja me leiame tasakaalu inimese ja riigi vahel."
"Vabariigi President ETV-s 1. septembril 2007","Ilves",2007,"Head Eesti inimesed. Teadmiste päev on meie kõigi päev. Me kõik harime end kogu aeg, kasutades koolipõlves saadud õppimise oskust ja harjumust. Õppimiseks vajaliku hoolsuse, vastutustunde ja sihikindluse saame kaasa kodust. Me saame kaasa teadmise, et õppimine on töö. Loodan, et Eesti tänased päevakangelased, esimesse klassi läinud ligi 13 000 last, suhtuvadki kooli kui oma esimesse töökohta. Loodetavasti tervitavad neid särasilmsed õpetajad ja lapsesõbralikud koolimajad. Loodan, et kodu ja kooli koostöös saavad meie lapsed ja lapselapsed parima hariduse, mis tagab neile hea käekäigu ja õnneliku elu. Mõni päev tagasi kuulsime kahjutundega, et ligi 1500 last pole ühegi põhikooli nimekirjas. See on suure koolimaja täis tüdrukuid ja poisse. Meil tuleb nad üles leida. Riigil ja omavalitsustel lasub kohustus teha kõik, et haridusele ja seetõttu paraku ka inimväärsele elule kaduma läinud noorte hulk väheneks. Mu kallid kaasmaalased. Tänasest hakkavad vene õppekeelega gümnaasiumide õpilased saama senisest rohkem õpetust riigikeeles. Nende kümnenda klassi õppekavva tuleb eestikeelne eesti kirjanduse tund. Nii valitsus kui ka koolijuhid on kinnitanud, et vene gümnaasiumid on muutusteks valmis ja õpetajad lootusrikkalt meelestatud. Ka õpilased ise ja lapsevanemad on kaugelt ettenägelikumad kui mõned minevikku takerdunud poliitikud. Ma ei tea reformi vastaste motiive, kuid igal juhul tegutsevad nad noorte tuleviku vastu. Kordan eelmisel sügisel Narvas meie noortele kaasmaalastele öeldud sõnumit: iga keele oskus ja iga kultuuri tundmine rikastab. See ei ähmasta karvavõrdki kellegi rahvuslikku identiteeti. See ei võta kelleltki midagi ära. See on võimalus, mida soovitan kõigil täiel määral ära kasutada. Ja nüüd ma pöördun täiskasvanute poole. 1. septembril on kombeks rõhutada õppimise vajadust. Kahjuks näib mulle, et laste asemel peaksid koolipinki minema paljud täiskasvanud. Sest see, mis toimub meie liikluses, on ületamas taluvuse piiri. Hoolimatus enda ja teiste vastu, kihutamine, purjus peaga ja kinnitamata turvavööga sõitmine külvavad meie teedel üha suurema hooga surma ja kannatusi. Iseseisvuse taastanud Eestis on 16 aastaga liiklusõnnetustes hukkunud üle 4000 inimese. Seda on pea sama palju, kui Põltsamaa linnas elanikke. Sajad lapsed on kaotanud ühe või mõlemad vanemad. Talumatult suur hulk lapsi ravib liiklusõnnetuses saadud vigastusi, selmet minna kooli uute teadmiste järele. Head kaaskodanikud, nüüd aitab! Võtame tempot maha. Mõtleme oma tegudele roolis ja kaasteelistena. Koos sellega teeme oma laste koolitee ohutumaks. Kutsun kõiki käituma vastutustundlike kodanikena ning võitlema liiklushuligaanide ja potentsiaalsete mõrtsukatega. Saagu sellest sügisest eeskuju, mil iga laps jõuab turvaliselt kooli ja koolist koju. Teadmiste täiendamine kestab katkematult kogu elu. Keegi pole õppimiseks liiga vana. Keegi pole õppimiseks liiga tark või uuesti alustamiseks liiga rumal. Soovin kõigile õppimist ja targemaks saamist."
"Vabariigi President Eesti 2035 seminari avamisel","Kaljulaid",2019,"Mul on olnud võimalus öö otsa lennukis mõelda selle üle, milline võiks olla Eesti aastal 2035. Hakkasin pisut kaugemalt peale ja mõtlema sellele, miks me üldse strateegiaid teeme? Meil on neid palju ja paljud neist on ka riiulisse jäänud. Strateegiatele on ette heidetud, et neid ei saanud või ei tahetud realiseerida või puudus vajalik ressurss. Minu jaoks on strateegia koostamises ka sellisel kujul ikkagi alati väärtus sees, sest läbi siiani tehtu mõtestamise, väärtustamise ja analüüsimise püsime koos ühel lainel. Kui hakkame tegelema strateegia eesmärkide sõnastamisega ning hiljem nende eesmärkide poole liikumise kujundamisega, siis teades, et maailm nagunii teeb meie plaanid alati ümber, meeldivad mulle mitmevalentsemad strateegiad. Meelde tuleb Junckeri Euroopa tuleviku strateegia, mis oli tegelikult maatriks. Või nüüd värskelt uuendatud e-residentsus 2.0, kus on samamoodi selline maatriks, mille põhjal on võimalik teatud tegevusi otsustades või teatud tegevuste üle mõtiskledes mõista, kuidas need selles maatriksis mõjuksid. Näiteks Junckeril oli tihenev Euroopa Liit, oli Euroopa Liit mitmekiiruselisena ning muud variandid. Mingit otsust langetades saame siis vähemasti alati üksteisest ühtemoodi aru: selle sammuga me liigume selles maatriksis teatud suunas. Me võime seda nimetada Junckeri –Kotka meetodiks strateegiate koostamisel – e-residentsus 2.0 jõudis meieni Taavi Kotka joonistatuna. Soovitan strateegia kujundamisel oma mõtted priid hoida. Lihtsalt üht keskmist stsenaariumit valides ja arvates, et umbes sinnapoole me me liigume, siis eelduste muutudes ei kõneta ka paari-kolme aasta pärast valitud strateegia. Arvan ka, et võime ennast liiga kinni mõelda, kui joonistame endale ühe raja ette. Tahaksin soovitada, et mõtelgem ka edaspidi hästi avaralt. Ütlen vahemärkusena, et praegu seda ruumi vaadates on mul hea meel, et siin on päris palju neid inimesi, kes ei ole aastal 2035 minu moodi 65-aastased. Meie seas on ka nooremaid inimesi, kelle jaoks on 2035 ilmselt hetk, kus nad on oma karjääri tipul ja täitnud suure hulga oma unistusi. See on hästi oluline, et saalis on neid inimesi. Kui me sõnastame eesmärke, siis mõnes mõttes tundub ju, et neid justkui polekski ju vaja sõnastada: me ju tahame, et Eesti kestaks — meie kultuur, turvalisus, majandusareng ja ka järele jõudmine, mis on meil veel pooleli – tundub hästi lihtne. Tulles minevikupärandi ja selle juurde, mida oleme saavutanud, siis tahaksin rõhutada hoopis ühte teist aspekti, ja see on sotsiaalne Eesti. Kui rääkida sotsiaalteemadega tegelevate poliitikute või muude inimestega näiteks Põhjamaades, siis nad ei ütle seda otse, aga ridade vahelt lugedes on nende hämmastus on üsna suur. Kuidas Eesti riik, mis on majanduses teinud 30 aastaga hea tulemuse; mis on hariduses tipus; mis on suutnud arendada ja üleval hoida – tõsi, paljuski Euroopa Liidu vahenditega – head teadust ja kõrgharidust; mis on suurepärane e-riik; mis suudab mõelda tehisintellektile, ei suuda toime tulla kõige lihtsamate asjadega nagu tegelemine nõrgematega. Kuidas te ikkagi olete veel nii üle vaadanud puuetega inimeste ja teiste, kes ei saa ise ühiskonnas hakkama, abistamisest? Mulle tundub, et see on üks oluline nüanss, kus meie arenenud partnerid kipuvad meile veel ülevalt alla vaatama. See mõningane patroneeriv hoiak võib tulla sellest, et me ei ole mõistnud heaoluriigi tähendust nii nagu võiksime. Nagu teame, siis kõige kiiremini saab edasi liikuda pudelikaelu likvideerides. Ja see, kuidas me suhtume nõrgematesse ja kuidas neid aitame, on kindlasti täna Eesti ühiskonna üks väga oluline pudelikael. Omastehooldus ja muu need teravalt üleval ja need on alati kõikides programmides kirjas, aga pärast läheb meelest ära. Teise valdkonnana võiksime tegeleda universaalsete toetustega. Ka võiksime hinnata ja analüüsida, kuidas me teistega võrreldes paistame. Mulle tundub, et ühe meie arengutasemel riigi kohta on meil palju universaalseid toetusi ja tasuta teenuseid. Tahaksin näha analüüsi, kuhu me paigutume teiste riikidega võrreldes ja miks see on olnud hea valik. Kas meil tuleks samamoodi edasi liikuda või proovida kuidagi uuesti mõtestada seda, mis peab olema inimesele niisama kättesaadav ja mis on mõistlik ilma riigieelarve vahenduseta kinni maksta. Lõppkokkuvõttes maksame me kõik selle ju kinni omaenda maksurahast. Strateegia 2035 meeskond on möödunud aastaga palju ära teinud. On olemas globaalsete tulevikutrendide analüüs, on koostatud ülevaade välistrendide mõjust Euroopa Liidule ja valdkondlikud faktilehed Eesti olukorra ja Euroopa Liidu olulisemate suundumuste ning poliitikasoovituste kohta. See on üha kiirenev kaleidoskoop meie ümber. Kui lähtuda sellest, et trendid ei muutu ja üritada endale ette kujutada keskmist stsenaariumi, jääb meie edasine töö võibolla natuke üheülbaliseks. Mis järgneb, ongi selle poolest palju keerulisem. Just see eeltöö, mida praeguseni on tehtud, ongi aidanud mõista seda, mis me täna oleme ja mis on Eesti. See on olnud arutelu, andmemahu ja analüüsi oluline tulemus. Inimeste inerts on mõtlemises suur ja andmete kogumine ning analüüsimine ei muuda seda inertsi sugugi nii kiiresti, sest tegelikult ei ole sotsiaalteadus täppisteadus, isegi kui me tänapäeval sotsiaalteadustes palju arvutame. Ka andmeanalüüsis on mingisugune kallutatus ja ootus alati sees ja peame olema suutelised seda adekvaatselt hindama ja analüüsima. Hea on see, et paljude alade inimesed sellele numbrite, andmete ja statistika keeles kirjeldatud Eestile pilgu peale heitnud. Tuleb meeles pidada, et kõik ülesanded, mis ei ole päris elu, on lahendama asudes alati lihtsustused. Sotsiaalsete nähtuste ja protsessidega tegeledes unustame tihtipeale ära, et ka majandusteaduses nagu füüsikaski tehakse iga ülesande lahendamisel suur lihtsustus. Kui füüsikas öeldakse, et hõõrdejõud jätta arvestamata, siis kellelgi ei tule pähe minna seda ülesannet praktilises elus proovima. Majandusteaduse, majanduse analüüsimise ja ennustamisega ning sotsiaalsete protsessidega üldiselt kiputakse seda mingil põhjusel unustama. Ka seal on ju olulised lihtsustused. Majandusteooria üks olulisemaid lihtsustusi on alati see, et kõigil on võrdselt informatsiooni ja kõik on ratsionaalsed. Teame väga hästi, et nii see ei ole. Ratsionaalsus ja ratsionaalsed protsessid – kui eeldaksime, et kõik inimesed on ratsionaalsed, siis me ei tegeleks täna lepinguta Brexitiks valmistumisega. Ka selliste asjadega peame me alati püüdma oma mõttemaailmas arvestada. Arvan sellegipoolest, et strateegia loojad saavad teha kasulikku tööd, mis on tõepoolest kasutatav. Kui loote strateegia elava maatriksina, siis saame selle ette võtta ka siis, kui midagi läheb hoopis teisiti, kui teie oma eeldustes olete kirjeldanud – kui toimub mingisugune väline nihe, mis meid teatud kasti lükkab; või toimub valitsuse poliitika muudatus, mis mõjutab selles maatrikis midagi muud ja tõstab meid teise kasti. Sellisel juhul on see strateegia tegelikult väga väärtuslik. Võtame kasvõi näiteks rohelised eesmärgid. Täna on keeruline ennustada, milline on põlevkivienergeetika tulevik 20 aasta perspektiivis. Teame tehnilisi võimalusi ja mida Eesti Energia täna teeb ning et ta selles mõttes liigub õiges suunas, et loobutakse elektri tootmisest põlevkivi baasil ja suurendatakse õli tootmist. Õli läheb tänapäeval ikka vaja ja lõpuks ei ole suurt vahet, kas see tuuakse välja kusagilt maapõuest Saudi Araabias või Eestis. Esimesel hetkel tundub see hea strateegia, aga me ei tea, millal toimub järgmine tehnoloogiline muudatus, mis muudab ka selle mittevajalikuks. Kas selline tehnoloogiline muudatus tuleb? Me ei oska seda öelda. Me ei suutnud 20 aastat tagasi selgitada rahandusministeeriumile, mis on täpselt ID-kaardile kiibi lisamise kasu. Ometi on see tänaseks ületanud absoluutselt kõik meie ootused. Kas meie strateegias jääb ruumi ka selliste positiivsete üllatuste ja väljalöökide jaoks, et me neid maha ei magaks? Sajandivahetusel tabasime me kahes valdkonnas – geenitehnoloogia ning Eesti Geenivaramu ja ID-kaart – tuleviku-biidi ära. Mis on täna see tuleviku-biit, mille me peame ära tabama? Ei ole ka mingit kahtlust, et kliimamuutused on kiirenevad. Teadlased näitavad, et liustike sulamise kiirenemine ja kogu protsess on muutumas selliseks, et me enam ei tea, kas seegi aitaks enam protsessi pidurdada, kui maailma ei tuleks juurde ühtegi CO2 emiteerivat seadet. Ja kui kiiresti see pidurdumine toimuks? Need on asjad, mida peame samuti arvesse võtma, aga tõenäoliselt prognoosida nii hästi ei oska. Samas on selge, et see on meile kasvõi meie demograafia aspektist äärmiselt oluline. Kuidas näeme seda piirkonda siin, mis on õnneks klimaatiliselt suhteliselt hästi kaitstud? kliimamuutused ei muuda seda 45 000 km2 ilmselt kasutuskõlbmatuks, aga siin elab 1,3 miljonit inimest. Mis on meie strateegia sellises olukorras? Kas hoida tühja maad nii kaua kui võimalik või on mõni teistsugune strateegia? Need on küsimused, millele ei pea vastama sellesama kesktee raames, aga need on suunad ja mõtted, mida peame kindlasti analüüsima ja vaatama. Meie haridussüsteem. Olen püüdnud aasta otsa hariduskonverentsidel rääkida, et minu arvates ei saa enam lapsi õpetada nii, nagu meid on omal ajal õpetatud. Laste teadmised ei ole mitte ühtegi pidi enam ainult funktsioon nende vanusest. Vanasti oli enam-vähem ennustatav, mida üks kümneaastane teab. Lugemuses võis väike vahe olla, aga üldiselt oli see suhteliselt ennustatav. Täna ei ole. Nende teadmised on teist tüüpi, süstematiseerimata, ja nad vajavad koolilt selles mõttes süsteemset töötlust, peale ehitamist ja erinevatel lastel erineval moel. Kuidas me selle olukorra lahendame? Minu arvates on ainus lahendus see, et meil on kool tegelikult internetis ja lapsed saavad seal erinevaid radu pidi liikudes oma teadmisi testida ja täiendada ja ka tagasisidet ning õpetaja ei ole enam õpetaja, vaid on õppimist toetav inimene klassis. Samas on oluline märksa rohkem kui seni süvendada koolis laste sotsiaalseid oskuseid. Igapäevaelu ära elamiseks vajalikud inimeste vahelise läbikäimise hulk langeb kiiresti. Mõelge 20 aastat tagasi. Mitme inimesega pidite rääkima selleks, et osta lennupilet või minna reisile ja sinnamaani, kuni kohver oli ära antud ja te olite ise lennukis? Täna võib nende inimeste arv olla null. Mis on meil vastu panna? Mis on see tasakaalustav meede, et suudaksime õpetada lastele inimeseks jäämise kunsti? See on minu arvates isegi natuke maha magatud teema, sest lapsed ei ole enam ühte moodi vaid erinevalt targad. Nad tarvitavad kõikvõimalikke seadmeid, mis neile ka erineval moel ja vastavalt nende huvidele midagi ka õpetavad. Miks me ei ole sellele reageerinud? Me ei tea, milliseks kujuneb tehnoloogia edasine areng. Minu arust on väga põnevad probleemid kõik tehisintellektiga seotud küsimused, mis teistpidi on ühiskonna arengu ja muutumise teema. Oleme täna olukorras, kus peame tegema ühe seadme puhul inimestele selgeks, et te inimese lasete üle tee, aga Starshipi ei lase üle tee. Aga kui selliseid seadmeid on ühiskonnas sadu ja tuhandeid? Kuidas me ühiskonnana toime tuleme olukorras, kus osad subjektid on, ütleme, kitsalt intellektsed, oskavad teha ühtesid asju, teisi asju ei oska teha? Kuidas me kohaneme? Kuidas me viga ei saa? Kujutame kasvõi seda ette kui meie teedel on korraga inim-juhitud ja masin-juhitud autod. Kuidas me seda olukorda hakkame tasakaalustama, lahendama, õppima? Peame kõigi nende asjade peale mõtlema, sest oleme ju ka teistele riikidele, partneritele ja liitlastele lubanud, et Eesti on alati tehnoloogia arendamiseks, testimiseks, katsetamiseks super-platvorm. Ma tunnen, et just nimelt sellele kitsale tehisintellektile mõeldes ei ole me tegelikult veel valmis see platvorm olema. Oleme kaugemal kui keegi teine, sest oleme võimelised mõtlema, et masin võtab inimeste suhtes vastu otsuseid, et ta teeb need otsused ära. Näiteks maksab pensionärile välja tema lisatoetuse sellepärast, et ta elab üksinda. Sellega oleme kõik nõus, sest see on positiivne. Aga oleme ka heaks kiitnud seaduse, mis võimaldab andmebaasi töödeldes tuvastada NEET-noored ja minna nende ukse taha abi pakkuma. Kas selline lähenemine on sama vastuvõetav? Millal on inimesel õigus öelda, et ta teeb teenusest opt-in või opt-out? Kõik need on teemad, millele minu arvates peame mõtlema praktiliselt. Filosoofiliselt on muidugi tore sellest tunde rääkida, aga panen selle praegu ka teie õlgadele. Meil on vaja praktiliselt mõelda, kuidas neid olukordi lahendada. Nii ei tee mulle strateegia koostamise ja selle ellu rakendamise juures muret mitte tehnilised parameetrid, aga hoopiski asja inimlik pool. Mõistlik on, kui strateegia on mitmevalentne ja mõtlemist ergutav ning süvendav, mitte dirigeeriv. Mõistlik on ka see, kui me ei tegele mitte niivõrd tehniliste parameetritega, vaid asja inimliku poolega. Sellepärast, et selle strateegia tulem sõltub lõppkokkuvõttes ka sellest, mis on see tehnoloogiline baas, kus me toimetame. Sõltub sellest, millised me oleme ühiskonnana, kui inimesed oleme teiste inimeste suhtes. Kuidas me defineerime seda, et oleme teiste suhtes hästi käitunud. Millised on meie väärtused, mida me tähtsustame ja mida me ei tähtsusta? Nagu ma alustasin: tehniliselt oleme arenenud ja edukas riik ja sotsiaalse arengu mitmete tahkude mõttes ei ole arenenud riik. Vaat nii. Nagu viimased aastakümned on näidanud, siis ei ole endiste strateegiate kõige suuremaks puuduseks olnud mitte kunagi nende sisu, vaid see, kuidas neid strateegiaid ellu viidi. Kõige rohkem soovin teile selle strateegia kujundamisel just seda: planeerige sinna sisse palju radu, teid, kõrvalteid, ristumisvõimalusi, üleminekuid ja kohanemise kohti. Andke meile üks hea maatriks, millelt saame liikuda ja oma mõtet liigutada. Näiteks iga kord, kui hakatakse koostama koalitsioonilepingut, siis on võimalik vaadata seda maatriksit, et niisuguseid ja niisuguseid otsuseid ellu viies liigume me mõne strateegia mõistes edasi, mõne teise strateegia suuna mõistes tagasi. Ma arvan, et sellisest strateegiast saaks üks lõpmatult elav ja kasutatav materjal, mille abil edaspidi saab oma mõtteid uuendada. Vähemasti see osa meist, kes tahab alati ühel või teisel moel panustada selle ühiskonna arengusse. Et saaksime sellise ühise keele Eesti tulevikust rääkimiseks. Aitäh teile ära kuulamast ja edu!"
"Vabariigi President seminaril 'Eesti 1991-2001' 13. augustil 2001 Helsingi ülikoolis","Meri",2001,"Eesti iseseisvus I Härra president, Härra juhataja, mu daamid ja härrad, selle seminari korraldajad palusid mind kõnelda Eesti iseseisvusest. Eesti iseseisvus on midagi muud kui iseseisev Eesti. Eesti iseseisvus algab meie ühisest jääajast. Ma elan Tallinna lahe kõige põhjapoolsemal neemel, kust talvistel öödel paistab Helsingi valguskuma. See nimetu neem, mida on hakatud kutsuma Uus-Meremaaks, on kaheksasada meetrit pikk ja kaheksakümmend meetrit lai. Ta on tekkinud kambriumis, teiste sõnadega ajal, kui meie troopilises meres elasid esimesed algelised elusorganismid. Kuid neeme rannad ja maja naabrus on täis külvatud rändrahne, Salpausselja graniitkive, mida jääkilbi buldooser oma taganemisel ja pealetungil kuhjas Eestisse. Soome ja Eesti ajaloo ühisosa algab geoloogiast. Inimese liikumine jääkilbi kannul Põhjalasse on meie ühise ajaloo alus palju suuremal määral, kui mis tahes muus Euroopa piirkonnas. Keeleteaduse praegustel andmetel liikusime umbes saja kahekümne sajandi eest Põhja ja jäime truuks sellele karmile kodumaale, kus suvel oli rohkem ja talvel vähem päikest kui Euroopas. Meil oli piisavalt aega siin kodunemiseks, oma juurte kasvatamiseks sügavasse mulda, mis toitis meid, kuid ei oleks toitnud võõrast. Me kodustasime oma karmi kliima ja muutsime ta oma liitlaseks. Euroopa etnilist kaarti dramaatiliselt muutnud rahvasteränded meisse ei puutunud. Me säilitasime oma arhailise keele, mugandades kultuurilaene ja laensõnu vastavalt oma keskkonnale ja eluviisidele, mida kõik Euroopa rahvad peale meie endi oleksid nimetanud karmideks. Maailm oli meile avatud, meie olime maailmale suletud. Tahaksin erilist tähelepanu pöörata Eesti ja Soome randadele, meie väravatele, mis avanevad suurde maailma. Meie rannaveed on Euroopas ainulaadsed. Eestis on nad madalad, täis jääaja-järgseid rändkive ja salakarisid ning Soome maismaad kaitseb tihe saartevöönd. See rand oli avatud omadele ja ligipääsmatu võõrastele. Ka see kuulub meie iseseisvuse juurde. Akadeemik Kustaa Vilkuna on uurinud sõbrakaubandust Soome lahel ning osutanud, et tööjaotus lahe lõuna- ja põhjaranniku vahel on olnud osa Soome muistsest asustusajaloost. Eesti etnoloog Arved Luts on sõbrakaubanduse viimaseid jälgi kirjeldanud Teise maailmasõja ajal. Kas see kuulub mu ettekandesse, mille pealkiri on 'Eesti iseseisvus'? Eesti-Soome ajalugu on keeleteaduse, rahvaluuleteaduse ja etnoloogia ajalugu, ning seda on sallitud nii keisrite kui peasekretäride aegu. Tegelikult on humanitaarteadused olnud viigileheks, mis on varjanud poliitilist ajalugu. Kui Soome pöördus Rootsi kuningakoja poole palvega rajada Soome ülikool, tuli Stockholmist vastus, et ülikool on Tartusse juba rajatud. Täna näevad soomlased selles vastuses suurriiklikku ülbust, kuid see ei ole nii. Keelepiir oli sellal Eesti ja Soome vahel sootuks väiksem, ja Soome lahte tajuti ühendava tegurina, 'meie elu teljena', kui kasutada Soome klassiku tsitaati. Ka Lönnrot külastas Eestimaad lootuses luua Eestiga ühine kirjakeel. Kujutlus Läänemere regioonist kui Euroopale orienteeritud ühtsest piirkonnast tugevnes üheksateistkümnendal sajandil nii Eestis kui Soomes. Tartu ülikooli rektorile Parrot'le kuuluvad 1806 järgmised sõnad: 'Eesti talupoeg ütleb päris kõva häälega, et ta ootab Bonaparte'i kui oma vabastajat.' Siia kõrvale söandan seada Eugen Schaumani surmaeelsed sõnad, kirja pandud enne kindral Nikolai Bobrikovi tapmist ja adresseeritud keiser Nikolai II-le: '... rukoilen Teidän Majesteettianne vain tutustumaan valtakunnan todelliseen tilaan - Suomi, Puola ja Itämerenmaakunnat mukaan luettuina.' Ja lõpuks hinnang Eesti juhtivalt sotsiaaldemokraadilt Mihkel Martnalt, kes jagas Vene ja Soome vasakäärmuslaste eitavat suhtumist rahvuslikku iseseisvusse. Tsitaat pärineb aastast 1910: 'See Soomemaa iseseisvuse kartus ja Soome-Eesti riikluse tont on nii pentsik-lapsik, et seda ainult kartlikkudele memmedele tõsiasjana ette võiks kanda. Aga ometi tarvitavad tõsised Vene mehed ja teatavatel aegadel ka Balti mõisnikud seda kanepitonti teatavate ringkondade hirmuks.' Kaheksa aastat hiljem, aastal 1918 kuulutas Eesti Päästekomitee oma manifestiga 'Kõikidele Eestimaa rahvastele' välja iseseisva Eesti Vabariigi. II Mu daamid ja härrad, selle sissejuhatusega tahtsin öelda, et Eesti Vabariigi väljakuulutamine ja riigi sõjaline kaitse - koos Soome vabatahtlikega oli uue peatüki algus, kuid veel enam vana peatüki kokkuvõte. Kogu Eesti ajaloo sisu ja mõte on olnud Eesti riik ja õigus. Ma ei peatunud Eesti ja Soome ärkamisajal, millest on piisavalt räägitud, kuid tahaksin rõhutada ärkamisaja institutsioonide määravat rolli iseseisvuse ettevalmistamisel. Kui Eesti ja seejärel Soome läksid Vene keisrikrooni alla, ei olnud Venemaa piisavalt tugev kohalike privileegide tühistamiseks. Omavalitsused arenesid edasi, konstitueeriti rüütelkonnad, määratleti maapäevade otsustuspädevus, kohalik õigus kodifitseeriti varsti pärast seda, kui Kuopios ilmus eestlaste 'Kalevipoeg'. Venemaa tugevnemisega algas rünnak Balti privileegidele. Balti erikord oli läänelik, kuid üheksateistkümnenda sajandi lõpus juba arhailine. Eesti iseseisvuse aluseks oli pikk omavalitsuse traditsioon, pikk õiguslik traditsioon ja pikk kirjasõna traditsioon. Eesti Vabariik võttis üle moodsa Vene kriminaalõiguse ning Rooma õigusele tugineva ja sajanditega läbi proovitud Balti eraõiguse. Eesti talupoeg õppis kiiresti kohtust õigust saama. Siia lisandub lugemata hulk ühinguid ja seltse aadli ja talupoegade omavalitsuse kõrval, kus asjade otsustamine demokraatlikul teel oli iseenesest mõistetav. III Mu daamid ja härrad, Eesti Vabariik rahvusvahelise õiguse subjektina sõlmis diplomaatilised suhted enamiku maailma riikidega ja võeti vastu Rahvasteliidu liikmeks. Eesti Vabariigi annekteerimist Nõukogude Liidu poolt ei tunnustanud enamik maailma riike. Eesti Vabariik säilis rahvusvahelise õiguse subjektina Lääneriikide mittetunnustamispoliitika toel, mida sümboliseerisid meie diplomaatilised esindused. Eesti Vabariik säilis ka Eesti Vabariigi kodanikkonna õiguslikus järjepidevuses. See oligi alus Eesti Vabariigi taastamiseks 1991. aasta augustis. Nõukogude Liidu juhtkonna poolt algatatud sõjalise riigipöörde ajal pöördus Eesti üleminekuvalitsus maailma avalikkuse poole ettepanekuga taastada diplomaatilised vahekorrad Eestiga, teiste sõnadega tunnustada valitsust, mille poliitiliseks programmiks oli üleminek agressioonieelsetele õiguslikele suhetele. Seega kannab mittetunnustamispoliitika endas Eesti, Läti ja Leedu püsiva õigusliku järjepidevuse põhimõtet kinnitavat rahvusvahelist pitserit. Sellest lahtiütlemine oleks võinud õõnestada meie iseseisvust. IV Mu daamid ja härrad, Eestis on pärast põhiseaduslike institutsioonide taastamist võimul olnud viis valitsust, kuid kõigi viie valitsuse välispoliitilisteks prioriteetideks on olnud Eesti liitumine Euroopa Liiduga ja Eesti vastuvõtmine NATO-sse. Eesti on olnud edukas mõlemal suunal. Oleme läbirääkimistel EL-iga sulgenud 19 peatükki kolmekümnest. Äsja Eestit külastanud president Jacques Chirac kinnitas mu kaasmaalastele, et reaalne perspektiiv liituda Euroopa Liiduga on ühtlasi põhitegur, miks Eestist on saanud tõsiselt võetav NATO kandidaatriik. Mida tähendab Eesti iseseisvus Soome jaoks? Tallinn on Helsingile lähim pealinn. Meid lahutab kõigest 18 minutit helikopterilendu. Mul ei tarvitse rõhutada meie kahe rahva hõimuvendlust. See on meid toetanud rasketel aegadel ja leevendanud tänaseid konflikte, nõukogude pärandina Eestis püsinud kuritegevust. Vahel küsitakse: kas Soome peab Eestis nägema konkurentsi? Ma arvan, et meie ühiseks märksõnaks kujuneb koostöö, mis rajaneb usaldusel. Vead, mida Eesti tegi 1939 ja 1940, ei kordu, sest maailm on muutunud ja Eesti on õppinud. Meie majanduslik ja kultuuriline koostöö on juba praegu tihe. Kuid ma võiksin kujutleda veelgi tihedamat koostööd näiteks keskkonnaministeeriumide vahel, mõlema ministeeriumi mõnesugust integreerimist. See suurendaks vastastikku õigusi ja kohustusi ning oleks ilus kummardus Soome lahele, mis läbi aegade on olnud meie ühine elu telg."
"Vabariigi President Eesti Panga juubelikonverentsil ""Estonia"" kontserdisaalis 3. mail 1999","Meri",1999,"Härra Pangapresident ja Eesti Panga Nõukogu, mu daamid ja härrad! Siin saalis pidasin aastate eest oma esimese kõne Eesti Vabariigi aastapäeval. Tookord, mäletan, ma juba viitasin asjaolule, et Eesti iseseisvus kuulutati välja teispool tänavat. Täna tahan sellele lisada sümboolse mõõtme. Vahest polegi juhus, et Esimese maailmasõja viimasel karmil sõja-aastal - aga eesti rahvale kestis sõda veel kaks aastat - kuulutas eesti rahvas ennast iseseisvaks hoones, mida me täna peame Tallinna üheks kindlamaks ja usaldusväärsemaks hooneks: Eesti Pangas. Tähistades Eesti Panga kui sõltumatu riigi ühe institutsiooni aastapäeva, tahaksin siinolijatele meenutada Eesti krooni kui Eesti iseseisvuse, kui Eesti sõltumatuse, kui Eesti riigi sümbolit. Ja samas otsekohe ka endale vastu rääkida. Soome pank peab oma sünnidaatumiks, kui mu mälu mind ei peta, aastat 1811, kui astus tegevusse Soome Senati rahanduskomisjon. Kuid oma rahvusliku vääringu emiteerimiseni jõudis meie hõimurahvas alles möödunud sajandi keskel. Olgu numismaatilise huviga pangandustegelasetele meelde tuletatud, et samal ajal, möödunud sajandi keskel, loobus Tallinna linn oma igipõlisest privileegist, nimelt oma raha emiteerimise õigusest. Ajaloolastel, mitte finantsistidel tuleks sellest järeldada, kuivõrd erinev oli Soome ja Eesti suhe riiklikusse atribuutikasse, riigi tunnusmärkidesse, ja selle võrra kõrgemalt hinnata kiirust, millega eestlased iseendale oma riigi atribuudi tähtsust teadvustasid ja aegamööda eestlasele omasel viisil, kottvedamisel, nagu ütles Andrus Saareste, mõistsid, et ka selles osas tuleb teistele riikidele järele jõuda. Täna on Eesti Pank muutunud meie hea nime üheks kandjaks maailmas. Ja see öeldud, tahan asjale läheneda teisegi kandi pealt. Kui küsida juhuslikult vastutulijalt, millega tegeleb Eesti Pank, saaksime enamasti vastuseks ainult õlakehituse. Mõni teab, et Estonia puiestee keldris on varjul kullakangid ja teine on märganud, et Eesti rahatähed on välja antud Eesti Panga poolt. Aga tundub, et ka enamus riigiametnikke ei oma väga selget ettekujutust Eesti Panga asendist riigiasutuste maastikul. Alles nüüdne, kaheksakümnes aastapäev on Eesti Panka natuke avalikkuse tähelepanu keskmesse nihutanud. Eesti Pank on Eesti majanduse Suur Nähtamatu; ja üllatav, aga ma tahaksin, et ta selleks ka jääb. Eesti Panga roll ongi nähtamatult meie pangandust ja rahandust käimas hoida. Avalikkuse tähelepanu koondumine keskpangale tähendab reeglina ainult seda, et midagi on korrast ära. Mul on hea meel - kas just hea meel, aga ma pigem eelistan tõdeda, et vähemalt Eestis on kommertspangad oluliselt suuremad ajaleheruumi täitjad kui on seda neid suunav ja neid kontrolliv süsteemispetsialist Eesti Pank. Eesti Panka tuleks võrrelda maja alusmüüriga. Vundament on määrav majale iseloomu ja struktuuri andmisel, ometi paistab korstnast tulev suits kümneid ja sadu kordi kaugemale kui nähtamatu alusmüür. Ainult asjatundja oskab hinnata seda, millisel tugeval konstruktsioonil ehitus asub. Eesti Pank on Eesti majandusliku ja ühiskondliku elu üks alustalasid mitmel moel. Tahaksin esmalt pöörduda mõttelise mõõtme poole. Eesti laulev revolutsioon on saanud rahvusvahelise kõlaga sümboliks. Märksa vähem kordi sõnades korrutatud, kuid ometi tähtsam on eesti rahva kümnendeid kestev vastupanu, mis avaldus ka selles, et me vaikselt ja väikeste kogunemiste, me vaiksete eesti köhade aegu - nagu seda nimetas mu hea sõber Heinz Valk: ""Köhin vaikselt oma vaikset eesti köha"" -, nendel aegadel lauldi, kummaline küll, Eesti kroonist, mis koju tagasi tuleb. Ajast, mil Eesti kroon jälle maksab. Eesti kroon muutus eestlastele just pikkadel okupatsiooniaastakümnetel äkki rahvusliku sõltumatuse mõõdupuuks. Eesti kroon on ka täna Eesti Vabariigi ideeline alussammas. Eesti kroon on ka üks meie riigi kandvamaid majanduslikke alustalasid. Kus iganes ma ka ei räägiks rahvusvahelisele majandusavalikkusele Eestist, võin alati uhkusega nimetada Eesti valuutakomiteel põhinevat rahasüsteemi. Valuutakomitee süsteem ja Eesti krooni fikseeritud kurss on taganud meile siirdeperioodil nii vajaliku stabiilsuse. Nendeta ei oleks me seal, kus me oleme - ning nende püsivuse garanteerija on Eesti Pank. 80 aastat vanust panka ei oota mitte rahulik vanaduspõlv. Eesti Pank saab Eesti majandusele ja ühiskonnale üha enam oluliseks. Seda nii sisemisel kui välimisel suunal. Et Eesti majandus jällegi täistuuridel edasi liiguks, peame parandama majanduskeskkonda, sealhulgas sellist raskesti hõlmatavat aspekti nagu läbipaistvus. Viimane on välisinvestorite ja kodumaiste ettevõtjate hinnangul üks tähtsamaid investeerimiskliima kujundajaid. Ma arvan, et Eesti Pank oma moraalse autoriteedi ja võimekate spetsialistidega võiks olla heaks eestvedajaks meie majanduselu läbipaistvuse suurendamisel. Eesti kindel kurss on ühinemine Euroopa Liiduga. Suurt rolli Euroopale lähenemise kiires tempos on mänginud meie maailma mastaabis üsnagi edumeelne majandussüsteem. Paradoksaalsel kombel aga võib just meie edumeelsus tekitada pingeid suhetes Euroopa Liidu vanemate liikmetega. Näen Eesti Panka selle institutsioonina, mis peab tagama meie rahapoliitika sobivuse Euroopa Liidu ja kaugemas perspektiivis võib-olla isegi Euroopa ühisraha raamidesse. Ma ei arva, et me peaksime end tingimata ja alandlikult Euroopa raamidesse suruma. Me peame pingutama selle nimel, et Euroopa raamid avarduksid, tuues kasu kõigile osapooltele. Selle protsessi tehniline tagamine, erinevate stsenaariumide väljatöötamine on selgelt Eesti Panga peamine ülesanne. Kõigiti jõukohane ja sobiv ülesanne Eesti Pangale. Ja selleks ma olengi siin, et Teile selle ülesande täitmisel soovida edu, õnne ja tugevat pealehakkamist. Tänan."
"Vabariigi Presidendi Lennart Meri esinemine Bilkenti ülikoolis Ankaras 16. oktoobril 1998","Meri",1998,"Eesti ja Türgi: teineteisega silmitsi Lugupeetud ülikooli president, daamid ja härrad! Eestlased ja türklased võiksid tunda teineteisest sõbralikku äratundmisrõõmu kasvõi paljalt sellepärast, et oleme väheseid ladina tähestikku kasutavaid rahvaid, kelle kirjapildis torkavad tihti silma nii ö kui ü ning kes Euroopa suurrahvastele täiesti arusaamatul moel kleebivad oma sõnadele otsa igasugu muutelõppe. Kuid elama oleme sattunud üks Euroopa ühte, teine teise otsa, õigupoolest piirialadele, ning meil on olnud vähe võimalust teineteist lähemalt silmitseda. Lubage mul täna vedada üks mõtteline joon Euroopa kaardile, üks uus meridiaan, kui soovite, mis läbib nii Eestit kui Türgit, ning rääkida lähemalt sellest, mille poolest me teineteisele huvitavad võiksime olla. Sest ega see joon ei eksisteeri ainult minu peas. Selle reaalsest olemasolust annavad märku arenenud poliitilised suhted Eesti Vabariigi ja Türgi Vabariigi vahel, millele pandi alus kohe pärast Eesti taasiseseisvumist 1991. aastal. Tookord oli maailmakaart äsja muutunud, uued poliitilised koordinaadid alles nö pliiatsiga märgitud. 1993. aastal Ankaras, Eesti Vabariigi presidendi esimese riigivisiidi ajal Türki, rääkisin üsna mureliku suuga Euroopa julgeolekust ning juhtisin tähelepanu probleemidele, mis tekkisid Nõukogude Liidu lagunemisest ning katsetest taastada koloniaalimpeeriumi. Türgi pole kunagi kõhelnud nendes küsimustes otsustavat seisukohta võtmast. Kahtlemata ka tänu sellele on tänapäeva poliitiline koordinaatteljestik juba üsna kindlalt paigas. Nii Põhja-Euroopa kui Lõuna-Euroopa, ka Kesk-Aasia ja Lähis-Ida nägu on muutunud või muutumas. Võibolla on koguni õige öelda, et nii Eesti kui Türgi on kasvanud - tähtsuse, aga ka kohustuste ja vastutuse poolest. Tahaksin teile täna meie mõttelisel kaardil näidata, kust Eesti tuleb, kuhu oma seitse aastat tagasi tehtud valikute tulemusel on jõudnud ning kuhu oleme teel. Lubage mul kõigepealt lühidalt paika panna meie ajaloo koordinaadid, sest siin ei ole lihtne orienteeruda isegi meie lähinaabritel. Oleme Euroopa paiksemaid rahvaid, kes on Läänemere ääres elanud vähemalt 5000 aastat. Aga meie keel - soome-ugri keelkonda kuuluv - on kui saareke suures indo-euroopa ookeanis. Ka oleme ühed Euroopa noorimad kristlased. Ristiusk tõi meile koju kätte Euroopa poliitika, see aga tähendas sajanditepikkust võitlust võimu pärast küll sakslaste ja taanlaste, küll venelaste, poolakate ja rootslaste vahel. Üle meie peade, aga meie vere hinnaga. Sest see on tavaline hind rahva jaoks, kes asub geopoliitilisel murdekohal. Esimese maailmasõja lõpul tundus, et on saabunud demokraatia ajastu. Eestile, nagu ka teistele Ida-Euroopa rahvastele, avanes võimalus ehitada üles oma rahvusriik. Kuid geopoliitiline piir (fault line), millel Balti riigid Ida ja Lääne vahel asetsesid, ei kadunud. Maailm kisti järgmisesse sõtta, Balti riikidele avanes teine võimalus oma riigi taastamiseks alles 1991. aastal. Ma ei tea, kas maailm on täna targem. Kuid ma usun, et Eesti on oma riikluse kindlustamisel täna teinud küpsemaid ja targemaid otsuseid kui kaheksakümmend või kuuskümmend aastat tagasi, kui me uskusime, et riigid võivad elada omaette, eraldatuna. See oli viga. Täna soovime me oma julgeolekut kindlustades Lääne struktuuridega integreeruda. Meie kaks välispoliitilist eesmärki on täisliikmelisus nii Euroopa Liidus kui NATOs. Kuid me soovime olla ka sillaks Ida ja Lääne vahel - omamoodi pisike peegelpilt Türgi rollist siin regioonis - ning pakkuda Venemaale vastastikku kasulikke suhteid stabiilse ja rahuliku, suure majanduspotentsiaaliga läänenaabrina. Algusest peale on meile selge olnud, et see sõltumatus ja stabiilsus on saavutatav ainult kiire majandusliku arengu ning laialdaste, efektiivsete reformidega. Me alustasime kaks aastat hiljem kui ülejäänud Ida-Euroopa ja hullemast seisust, nii tugev oli Nõukogude koloniaalimpeeriumi haare. Kuid tänaseks on vahe tasa tehtud. Eesti reformide ulatus ja edukus lubab öelda, et oleme jõudnud üleminekuperioodist välja. Tänaseks iseloomustab Eesti majandust arenenud vabaturg, liberaalne kaubandusrezhiim ja üldine dünaamiline kasv, mis - mis seal salata - jõudis eelmisel aastal ka ülekuumenemise piirini. Kuid valitsus võttis vastu makromajanduslikud otsused, mille tõttu ka praegu, mil kogu maailma raputab Venemaa kriis ja globaalne finantskriis, on Eesti valuutareservid kasvanud ning IMF kinnitanud oma usaldust Eesti majanduse vastu. Selle kõige taga on Eesti taasiseseisvumise järel tehtud poliitilised, administratiivsed ja majanduslikud valikud. Ning see kurss on olnud püsiv, hoolimata muudatustest valitsuses ja parlamendis, ning see on üks põhjustest, miks Eesti on kutsutud Euroopa Liidu ühinemisläbirääkimistele. Meie reformides oli seitse olulist aspekti: 10. Eesti põhiseaduse kohaselt peab parlament vastu võtma tasakaalustatud eelarve. 11. Me rajasime oma rahareformi valuutafondi põhimõttele, kasutades fikseeritud 8:1 vahetuskurssi Saksa margaga. Selle tulemusel on vahetuskurss 1991. aastast saadik stabiilne püsinud ja inflatsioon pidevalt vähenenud. Eesti inflatsioonitempo oli 1997. aastal 11 protsenti. 12. Kaubanduspoliitika reformimisel rajas Eesti kohe avatud ja tariifivaba kaubandusretiimi - ühe liberaalsematest kogu maailmas. Eestil on töötavad vabakaubanduslepingud - peale Türgi - Euroopa Liidu, EFTA, Läti, Leedu, Ukraina ja Tshehhi Vabariigiga. Kui arvestada kõiki Eesti vabakaubandusleppeid, siis ületab Eesti toodete vabaturg 600 miljonit tarbijat. 13. Maksukogumissüsteemi reformimisel kehtestas Eesti üldise lisandväärtusmaksu ning ühtse 26-protsendilise ettevõtte ja üksikisiku tulumaksu - seega ei tule paljudel inimestel aasta lõpul üldse mingeid tuludeklaratsioone täita. Algusest peale on riigisektor suutnud oma finantskohustused täita ning eestlasi on ergutatud usinalt töötama ja vastutustundlikult säästma. 14. Suurte riigiettevõtete erastamisel võttis Eesti eeskujuks Saksa Treuhandi rahvusvaheliste enampakkumiste mudeli, eesmärgiga saavutada väliskapitali juurdevoolu ja leida uusi juhte. Mingeid erastamisväärtpabereid ei kasutatud. 15. Välismaalastel on võimalik Eestis maad omada. 16. Äriettevõtete minekule välismaalaste omandusse ega kasumi repatrieerimisele ei seata mingeid piiranguid. Praegu on 85 protsenti Eesti äriettevõtetest eraomanduses ning rohkem kui kaks kolmandikku sisemajanduse kogutoodangust annab erasektor. Tulemused räägivad enda eest ise. Välisinvesteeringute alal näitab 1997. aasta Maailma Investeerimisaruanne, et aastail 1989-1996 oli Eesti Kesk- ja Ida-Euroopa riikide seas teisel kohal otseste välisinvesteeringute sissevoolu poolest inimese kohta. Samal ajal on Eesti majandusruum meie ettevõtete jaoks liiga väikeseks jäämas. Eesti firmad on hakanud oma tegevust laiendama naabermaadesse. Aastal 1996-97 oli Eesti juba suurim per capita investor Kesk- ja Ida-Euroopa riikides. Ligikaudu kaks kolmandikku neist investeeringutest on läinud naaberriikidesse Lätisse ja Leedusse ja ainuüksi Leedus on umbes 400 Eesti kapitalil põhinevat firmat. Sellise platvormi loomine on oluline Eesti ekspordivõimaluste kasvuks ka väljaspool Läänemereregiooni. Eestil ongi väliskaubanduse ülejääk peale Läti ja Leedu ka teiste regionaalturgudega, näiteks Ukrainaga. Kokkuvõttes tahan öelda: Eesti asub regiooni keskmes, mille turg, arvestades vaid Skandinaaviamaid ning Loode-Venemaad, ulatub 80 miljoni elanikuni. Ja Eesti on kujunenud selles regioonis usaldusväärseks partneriks, dünaamika kandjaks. Läänemereregiooni ongi juba toodud eeskujuliku regionaalse koostöö näiteks nii Euroopas kui ka väljaspool. Siin ennustatakse kaubavahetuse kasvu kuni 80 protsendi ulatuses, mis on juba võrreldav omaaegse Kagu-Aasia tiigrite turuga. Ja regiooni võimalusi on märgatud. Nimetagem siin kaht suuremat projekti: Soome ""põhjadimensioon"", mis edendab Euroopa Liidu suhteid naaberregioonidega, eriti Loode-Venemaaga, ning rõhutab just nt Eestit ja Peterburi ühendavat infrastruktuuri, ning USA analoogilist ""põhjainitsiatiivi"" või ""Uut Hansat"", mis muu hulgas peegeldab USA tähelepanelikku huvi Balti riikide vastu. Kõik see pole ju midagi muud kui ülessoojendatud vana. Kaubavahetus on Läänemere ääres alati intensiivne olnud, Hansaliit ajas edukalt äri Venemaaga ja Tallinnast lähtunud kaubateedest viis üks ikka itta, üle Volga ja Kaspia Bagdadi. Külma sõja aegne kunstlik geograafia jagas ilmakaared heaks ja halvaks, püüdis kustutada meie teadvusest meridiaani mõistet. Aga meie ühine poliitiline meridiaan haarab nii Soomet kui Türgit ja Ukrainat, lubab rakendada Läänemerd, seda ""Põhjala Vahemerd"", ning teie ""päris-Vahemerd"" kui Euroopa integratsiooni ja julgeoleku ühendatud anumaid. Aastal 1993 Türgit külastades ma alles visandasin niisugust Läänemere ja Musta mere regiooni, Eesti ja Türgi koostöötelge. President Demireli vastuvisiidil Tallinnasse eelmise aasta kevadel tõdesime aga, et nii kaubavahetusele, kaitsealasele koostööle kui kultuurivahetusele on alus pandud ning Eesti ja Türgi vahel on sõlmitud suurem osa põhilepinguid. Mis aga kõige olulisem: me olime näinud, et oleme partnerid rahvusvahelistes organisatsioonides ja meil on ühised välispoliitilised prioriteedid, Eesti oli tunnetanud Türgi tugevat toetust. Kui arutasime president Demireliga tookord ukse ees seisnud NATO Madridi tippkohtumist, kus kummitas oht, et Balti riigid jäetakse taas ""halli tsooni"", siis ütles president Demirel niisugused sõnad: ""Ärge muretsege. Türgi on seal. Võite alati oodata meie toetust."" Türgi oli Madridis nähtavalt kohal. Balti riikide jaoks oli Madridi tippkohtumine 1997. aasta olulisim julgeolekupoliitiline sündmus. Meie püüdlusi tunnustati, uks avanes ja seda ei saa enam ignoreerida ei NATO laienemise vastased ega meie sõbradki, kelle toel Varssavi pakti lagunemisest saadik Euroopas valitsenud julgeolekupoliitiline segadus viimaks lõpetati. On aeg teha järgmine samm. Ukse ees seisab NATO 1999. aasta tippkohtumine Washingtonis. Ja mul on jälle taskus president Demireli lubadus: ""Türgi on seal."" See ei saakski teisiti olla. Läänemerd ja Vahemerd ühendab ka see, et mõlemad on julgeolekupoliitiliselt Euroopa jaoks tsentraalsed. Aga julgeolek, mu daamid ja härrad, on jagamatu. Ja kui NATO laienemine on üks tähtsamaid vahendeid, mis tagab muudatuste kindlustumise Euroopas, siis just Balti riigid tõusevad esile nende seas, kelle seisukohalt väljakuulutatud kursi jätkumine on eluliselt tähtis. Balti riikide tegelik tähtsus on kaugelt suurem nende riikide maavararessurssidest, rahvaarvust või pindalast. Richard Holbrooke on selle väga hästi sõnastanud oma Wall Street Journalis ilmunud kommentaaris, mis kannab tabavat pealkirja ""NATO uus rajamaa: Balti riigid"". Ta ütleb: ""Baltimaade julgeoleku küsimus on ehk kõige keerulisem osa NATO laienemise ülesandest. Poliitilise ja moraalse lakmuspaberina paneb see proovile meie strateegia, mis on suunatud rahuliku, demokraatliku ja tervikliku Euroopa kujundamisele."" Aga ta ütleb ka: ""Meid ei tohiks kohutada Balti riikide soov kuuluda NATO-sse. Meile on oluline see väljakutse vastu võtta ning neid toetada."" Holbrooke kajastab oma riigi sihikindlalt Balti riike toetavat poliitikat. Koos president Clintoniga kirjutasin ma Washingtonis selle aasta 16. jaanuaril alla USA-Balti Hartale, millega USA kinnitas oma ""tõsist, sügavat ja kestvat huvi"" Balti riikide vastu. Oma kõnes ütles president Clinton: ""See (harta) rõhutab veelgi Ameerika kohustust aidata luua tingimusi, mis võimaldaksid Balti riikidel ühel päeval avatud uksest sisse astuda."" Mul on alust uskuda, et ka teised riigid niisugust kohustust tunnustavad. NATO uute liikmetega tekivad julgeoleku- ning stabiilsuseplatvormid piirkondades, mida varem peeti Nõukogude Liidu mõjusfääriks. Just sellepärast on NATO laienemise järgmise ringi puhul ülimalt oluline vaadata nii lõuna kui põhja suunas. Tõsi, paljalt NATO liikmetest naabrite olemasolu ei pruugi aidata, kui vaadata, mis toimub Kosovos. Aga samas on tänaseks selge, et miski muu peale NATO ka ei aita. NATO-l on täielik õigus küsida, kuidas saavad väikeriigid Alliansi sujuvamale tegevusele kaasa aidata. Ei too ju näiteks Eesti kaasa suurt sõjaväge. Kuid tankidest pole NATOl puudu. Ning baltlased on juba praegu, Bosnias, näidanud, et nad on usaldusväärsed liitlased konfliktide lahendamisel. Lisaks poliitilisele ja sümboolsele väärtusele võib väikeriikidest olla ka praktilist kasu. Mõnikord võib just väikeriigi hääl olla üldises kooris otsustava tähtsusega, et saavutada poliitiline konsensus. On hästi teada, kui olulist osa Beneluxi riigid on etendanud Euroopa Liidu töös- ja käigushoidmisel. Tänapäeval tuleb tervikule kasuks, kui allianssi kuuluvad liikmed, kelle julgeolek eluliselt sõltub tugeva, prestiizhika ja tegusa liidu olemasolust. Suurepärase argumendi NATO laienemise kasuks on esitanud Zbigniew Brzezinski, väites, et see tähendab lepitust julgeoleku kaudu. Niisugustel maadel nagu Poola ei saa olema põhjust äratada oma ajaloolist mälu; samuti ei tohiks selleks põhjust olla Venemaa natsionalismi esindajail, kelle olemasolu Riigiduumas on vägagi märgatav. Ka Eesti on aktiivselt järginud Venemaaga heade suhete loomise kurssi ning meie suhted Venemaaga ongi jätkuvalt paranenud, ning sama võib öelda ka meie naabrite kohta. Kuid olgem ausad. President Jeltsini juhtimise all said Venemaa demokraatia ja majandus võimaluse areneda. Praegu on Venemaa sügavas kriisis. Kuigi ma väga loodan, et neil, kes tulevad pärast Jeltsinit, on samuti demokraatlik nägemus Venemaa arengust, pean ma realistina tõdema, et see võib olla ka teistsugune. Meie ülesandeks on välja kujundada Euroopa julgeolekusüsteem ja teha seda nii, et see ei sõltuks ühegi, ei ida- ega läänepoolse juhi heatahtlikkusest. Kui 1999. aasta Washingtoni tippkohtumine näitab, et rahvusvahelise avalikkuse jaoks mõjusfäärid ikka veel eksisteerivad, siis loob see soodsa stardipositsiooni neile, kes nende taasilmumist tõepoolest igatsevad. Meie ülesanne on teha nende stardipositsioon täiesti lootusetuks. Türgi roll NATOs külma sõja lõppemise järel on muutunud. Aga kaugeltki mitte vähem tähtsaks. Mul on hea meel näha, et Türgi on muu hulgas pööranud suurt tähelepanu Musta mere äärse koostöö arendamisele. Lõpuks on täna just Ukraina Türgile lähim suurriik Venemaa kõrval. Ja Ukrainat, nagu öeldud, läbib kindlasti see mõtteline joon, meridiaan, mis algab Soomes ja Eestis ning lõpeb Türgis. Erinevate kultuuride, elulaadide ja mõtteviiside vastastikune koostoime ongi ju Euroopa kreatiivsuse allikas. Tehnoloogiad standardiseeruvad, kuid kultuurid individualiseeruvad. Erinevused ei tõuka, vaid tõmbavad üksteist. Ja selle kõige väärtuslikumaks kõrvalproduktiks on stabiilsus ja julgeolek."
"Vabariigi President Eesti Vabariigi Põhiseaduse 20. aastapäeva vastuvõtul Kadriorus roosiaias 28. juunil 2012","Ilves",2012,"Austatavad Põhiseaduse Assamblee liikmed ja assamblee abilised,põhiseaduslike institutsioonide esindajad.Head kaasteelised. Mõelgem end korraks tagasi 1992. aasta suvisesse Eestisse. Linnu ja külasid kattis sovetlik räämakord. Välisriiki, kui see polnud Läti või Leedu, sai viisaga. Okupatsiooniarmee üksuste lahkumiseni jäi veel kaks aastat. Tänavatel sõitsid valdavalt Made in SSSR autod ja liikluses jättis elu pea pool tuhat inimest aastas. Maffialaadsed kurjategijate jõugud omavolitsesid, vilisesid palgamõrvarite kuulid ja autode alla pandi pomme. Sadades tuhandetes peredes näris tulevikuusku elementaarne hirm, kuidas toime tulla. Ometi valitses me iseseisvuse taastanud rahvast usk, et kohe läheb kõik paremaks. Raadios ja telesaadetes, ka turul, arutati sisukalt poliitika üle. Rahva parimad kõikidelt elualadelt taastasid vaba riiki ja vaba ühiskonda, demokraatiat. Me olime just kätte saanud omaenda raha, Eesti krooni. Siis saabus 28. juuni 1992. Pärast teravaid vaidlusi, keset ärevaid et mitte öelda segaseid aegu, kehtestas Eesti rahvas endale uue Põhiseaduse. 91,3 protsenti hääletas poolt, 8 protsenti vastu, lisaks peotäis kehtetuid sedeleid. Iseseisva Eesti uus vundament sai valmis valatud. Põhiseaduse Assamblee oli ära teinud hiiglasliku töö. Rahvas oli jõudnud kokkuleppele. Vaadakem end nüüd täna, kakskümmend aastat hiljem, 28. juunil 2012. Viiendik Eesti rahvast on sündinud juba uue põhiseaduse ajal. Eesti on saanud kindlaks. Oleme tagasi maailma poliitikas: Euroopa Liidus, NATO-s. Meil on õigusriik. Meil on igaühel õigus avaldada oma arvamust. On õigus olla eestvedaja ja – kel rohkemaks pole jaksu – ka vinguvat kõneviisi viljelev pidur. Igaüks nii nagu oskab. Vabalt. Tähtis on, et Eesti edendamiseks on kõik võimalused valla. Põhiseadus on loonud ühiskonnakorraldusele paraja raami. Tahan tunnustada Põhiseaduse Assamblee liikmete ettenägelikkust ja tarkust. Minu hinnangul on just meie põhiseadus aidanud Eestil oma riigi uuesti üles ehitada. See on hoidnud meid vigadest ja kiusatustest, mis viivad esmalt demokraatia ja õigusriikluse kidumise ning lõpuks selle hävinguni. Mitmed mõtlejad on analüüsinud põhjusi, miks mõnedes kommunismi- ja totalitarismi-ikkest vabanenud riikides on õnnestunud luua vaba ühiskond, aga teistes – et mitte öelda paljudes või koguni enamikus – riikides on läinud teisiti ja üldjuhul halvemini. Head sõbrad. Mida tahaksin meie põhiseaduse kiituseks esile tõsta? Parlamentaarne riik. Eestil on tugev parlament ja selle poolt ametisse kinnitatud valitsus. Eestil on sõltumatu kohus. President on tasakaalustaja ja õigusriikluse kaitsja rollis. Nimetage mulle palun üks tugeva presidendivõimuga endisse niinimetet idablokki kuulunud demokraatlik riik? Sellist pole. Eesti ei lasknud koonduda võimul ühte punkti. Põhiseaduse Assamblee ja Eesti rahva valik – eelistada parlamentaarset valitsemisviisi – on oma õigsust tänaseks hiilgavalt tõestanud. Vaba ühiskond, arukad ja südametunnistusega kodanikud ei otsi vääramatut ainutõde, riiklikult kinnitatud ajalugu, kohustuslikke müüte. Vabad rahvad ei vaja kõva rusikaga isa. Eestis on proportsionaalne valimissüsteem, mis erinevalt ""võitja võtab kõik"" ehk majoritaarsest valimissüsteemist soosib mitmest parteist koosnevaid koalitsioonivalitsusi. See sunnib otsima koostööd ja kokkuleppeid. See lubab vähemasti kriitilistes valdkondades loota järjepidevale poliitikale. Tõsi, praeguses Riigikogu koosseisus esindatud nelja partei ja hulga fraktsioonita saadikutega oleme jõudnud arvamuste paljusust innustava süsteemi kriitilise miinimumpiirini. Eesti demokraatia tervise huvides tuleks hoiduda mistahes uutest sammudest, mis kahandaksid tulevikus uute parteide võimalusi pääseda otsustajate hulka. Kas mäletate – aastaid kiruti fraktsioonide paljusust ja valitsusesiseseid vaidlusi. Nõuti peaministrile võimu juurde ja pika jututa karme otsuseid. Siin pole öelda muud kui et: vigadest tuleb õppida. Kõva käega presidendist või peaministrist parem on tasakaalustatud, kokkulepetele ja konsensuse otsimisele rajatud valitsemine. Nii tehtud otsused ei meeldi läbini kellelegi. Aga need pole ka kellelegi läbinisti vastumeelt. Koos elamine nõuabki oskust kohaneda, oskust arvestada ka teisi enda kõrval. Kui erinevate huvidega kodanike seisukohad ei kõla parlamendis, siis hakkavad nad varem või hiljem, vaiksemalt või raevukamalt kõlama tänavatel. Või, mis eesti meelelaadile ilmselt lähedasem, hääletatakse jalgadega või irdutakse Eesti poliitilisest diskussioonist ja valimistest. Kumbki ei ole Eestile hea arengutee. Seepärast kutsun kõiki kodanikke tegutsema selle nimel, et arutelu ühiskonna asjades uuesti elavneks. Me ju soovime kõik Eestile ja siin elavatele inimestele parimat. Kuidas seda saavutada? Päris lihtne on leida üksmeelt võimu vastu olemiseks. Hoopis keerulisem on sõnastada täidetavad eesmärgid ning asuda nende sihtide poole teele. Võtta vastutus, kandideerida valimistel, asuda eestvedajaks. Olen kogu jõuga toetanud Eesti kodanikuühiskonna, vabakonna arengut. Olgu need asumiseltsid, kutseühendused või maailmavaatelised klubid. Tähtis on, et iga kodanik oma huvide eest seisaks. Ja ütleks välja, mida ja miks teha või tegemata jätta. Kaalutletud ja targad otsused – ka seadused ja riigieelarve – sünnivad vaid tervikliku pildi nägemisest, ühiste huvide adumisest, teadmistest ja hoolimisest. Parlamendierakondi viimastel aastatel raputanud skandaalide tulemusel oleme aga jõudnud ohtlikesse vetesse. Need skandaalid on õõnestanud usku meid kõiki puudutavate otsuste aususesse. Aususe võimalikkusesse poliitikas üleüldse. Erakondade vahel tekkinud kõlvatu konkurents paneb parteisid ühiselt varjama või eitama ühiseid tumedaid tegusid, ühiselt patuseid kaitsma. Kõik see saeb oksa nii praeguste võimulolijate kui kogu Eesti ühiskonna all. Hiljuti jõudis minuni sõnum vabakonnast: see, kes tahab olla aus ja puhas, ei saa osaleda poliitiliste otsuste tegemisel. Ehk siis: meie oleme ausad ja puhtad kodanikud ning nemad seal ""üleval"" on ebaausad ja räpased. Säärase jaotuse fataalsus hirmutab. Ka sellepärast, et nõnda justkui lepitakse pahede paratamatusega, aga ka mõeldakse elu mustemaks kui see tegelikult on. Ja siin ei kutsu ma üles moodustama uut erakonda, mille liikmete ainus ühisosa on vastuseis kõigele olemasolevale või populistlikud tühilubadused. Uued erakonnad või valimisliidud – kui need tekivad – peaksid kandma ülesehitavat sõnumit ja võistlema õiglaselt praeguste võimulolijatega. Kõikidel kodanikel on õigus ja kohustus osaleda ühiskonna asjade otsustamises. Selle koorma kandmist tuleb tunnustada, mitte hukka mõista. Olen täiesti veendunud, et Eesti poliitilist kultuuri ehk otsuste tegemise stiili ja moraali saab parandada ja peabki parandama. Aga ei tohi häbimärki kõrvetada kõikidele, kes praegu asuvad otsustaja rollis. Olgem rahvana oma esindajate suhtes õiglased. On selge, et korrumpeerunutel, poliitilise kultuuri niigi madalavõitu lati maha ajanuil tuleb poliitikast lahkuda. Seda nõuab meie põhiseadus. Ja seda võimaldab meie põhiseadus. Ent õiglase aluseta ei tohi ühtegi inimest hukka mõista. Mu daamid ja härrad, head Eesti põhiseaduse emad ja isad. Põhiseadus nõuab ausat valitsemist üldistes huvides. Põhiseadus ei ole ega tohigi olla tavaline seadus, mida muudetakse tihti ja palju või mille ümber või ka uuesti kirjutamisest sageli räägitakse. See aga ei tähenda, et mõne paranduse-täienduse vajalikkusest tuleks põhiseaduses mööda vaadata. Esiteks: peatselt oleme vältimatult vastakuti infoühiskonna tõsiste tulevikumuredega. ACTA meeleavalduse sisu jäi ehk suurele osale rahvast tegelikult hoomamatuks. Mütse voltima ja maske meisterdama pani pahameel avalikkust arvestava arutelu puudumise pärast. Internet on juba andnud ja annab meile üha enam uusi võimalusi ning rikastab me elu. Aga meil tuleb seejuures vastata ka küsimusele, kuidas võtta neist võimalustest parim ja samal ajal kaitsta iga üksikut inimest, rahvast, riiki ja infosüsteeme uute, küberruumis valitsevate üha kavalamate ohtude ja kasvava riski eest? Teiseks: Euroopa Liit ja euroala. Ei saa elada unistustes. Eesti peab kogu aeg tegema oma rahvale kõige kasulikumaid valikuid, ja seda tegelikult olemasolevate valikute seast. Jääda väljapoole Euroopa Liitu ja samal ajal läänelikuks, iseseisvaks, vabaks – seda valikut Eestil ei olnud ega ole. Ja olukord, kus rahvas sai palka kroonides, ent kodu rajamiseks laenas eurosid, ei olnud kuidagi parem praegusest. Ehkki pahameeles võib tunduda teisiti, on ka euroalas olemine Eestile kasulik. On selge, et Euroopa Liidu juriidiliselt hägusa asjaajamise tulemusel on riigid silmitsi põhiseaduslike küsimustega. Neid peame esitama ka meie. Selleni välja, et ühel hetkel tuleb taas rahvalt nõu küsida. Ja veel: Eesti esindajate, ministrite, ametnike ülesanne on olla Euroopa Liidus ja euroalas alati tegelike otsustajate seas. Panna Eesti hääl ja huvid seal alati kõlama. Kolmandaks, pääsu ei ole ka sotsiaalsete põhiõiguste uuest mõtestamisest. Siin polegi ehk tarvis põhiseadust muuta, küll aga tõsiselt nõu pidada. Kuidas ergutada ettevõtlikkust, majanduslikku taibukust, enda ja pere eest hoolitsemist? Ja kuidas tagada tõelistele abivajajatele piisav ühiskonna tugi olukorras, kus rahvastik vananeb, tööturg muutub. Hea hariduseta on juba raske ja saab olema veelgi raskem tööd leida. Kas Eestil on julgust tegelikkusele näkku vaadata ja otsekoheselt arutada, kuidas tagada minimaalne väärikas äraelamine igaühele? Mu daamid ja härrad Oma tunnustust meie põhiseaduse sõnastajatele ja austust põhiseaduse kehtestaja – rahva – ees on väljendanud õiguskantslerid, kohtunikud ja kõik Eesti presidendid. Ise olen kaitsnud riigipeana põhiseadust nii nagu amet kohustab: olen jätnud välja kuulutamata parlamendis heakskiidu leidnud seadused, mis minu hinnangul on läinud vastuollu põhiseadusega. Ma tunnustan parlamenti, et enamik neist vetodest pole põhjustanud pikki sõdu Kadrioru ja Toompea vahel, mille viimane lahing peetakse maha Toomemäel. Põhiseadus on Eestit teeninud hästi. Põhiseadus nõuab sellise Eesti ehitamist, mis on meie rahvale turvaliseks, ilusaks ja heaks koduks. Koduks, kus tahetakse olla ja kuhu tahetakse tulla. Oleme palju jõudnud 20 aastaga ära teha, ja palju on veel teha. Tänan teid kõiki selle suure töö eest, mida olete teinud ja teete Eesti heaks tulevikus. Elagu põhiseadus!Elagu Eesti!"
"Eesti Vabariigi presidendi Toomas Hendrik Ilvese sõnavõtt ÜRO 70. peaassamblee üldarutelul New Yorgis, 29. septembril 2015","Ilves",2015,"Austatud president,peasekretär,ekstsellentsid,daamid ja härrad! Kui ma eelmisel aastal siin peaassambleel sõna võtsin, oli meie meeltes tähtsaimal kohal Euroopa ja maailma julgeoleku olukord. Rahvusvahelise õiguse jultunud rikkumine ja Ukraina territooriumi okupeerimine, millele olime tunnistajaks 2014. aasta kevadel, põhjustas maailma julgeoleku olukorras suure muutuse. Aasta hiljem kohaneme ikka veel selle muutunud ja veelgi ettearvamatuma asjade seisuga. Ajal, mil jätkame üleilmsete probleemide, sealhulgas terrorismi, kliimamuutuste, vaesuse ja inimõiguste rikkumiste lahendamist, kasvab konfliktide ja kriiside arv kogu maailmas edasi. Viimasel ajal oleme näinud ka positiivset arengut. Lootkem, et Iraani tuumaprogrammi puudutav ajalooline kokkulepe sillutab teed suuremale stabiilsusele laiemas Lähis-Idas. Selles piirkonnas on Süüria ja Liibüa konfliktid põhjustanud veelgi rohkemate inimeste radikaliseerumise ning ISILi esiletuleku. See kujutab tõsist ohtu rahule ja julgeolekule Süürias, Iraagis ja Lähis-Idas laiemalt. ISIL rikub üldisi inimväärtusi. Ükski riik ei ole kaitstud ohu eest, mida ISIL endast kujutab. Selle ja teiste terroriorganisatsioonide peatamiseks on vaja üleilmset pingutust. Eesti toetab ISILi-vastast rahvusvahelist koalitsiooni. Usume, et tähtsat osa peavad mängima ka ÜRO ja selle ülemaailmne terrorismivastase võitluse foorum. Daamid ja härrad! Käimasolevad kriisid ja konfliktid, sealhulgas need, mis toimuvad Süürias ja Liibüas, on põhjustanud ka praeguse pagulaskriisi Euroopas. Kuigi Euroopa pagulaskriis on viimastel kuudel olnud rahvusvahelise meedia esilehtedel, on probleem ise ilmselgelt laiem ja globaalsem. ÜRO statistika põhjal on praegu üks 122 inimesest kas pagulane, varjupaigataotleja välismaal või põgenik oma koduriigis. Üle kogu maailma põgeneb iga päev oma kodust 42 000 inimest. Mitte kunagi varem ei ole nii palju inimesi olnud sunnitud mujale liikuma. Ainuüksi Süüria kodusõja tõttu on maailmas rohkem kui neli miljonit pagulast. Enamik neist on otsinud varjupaika naaberriikides, mis ägavad vaieldamatult suurima koormuse all. Kuid paljud on otsustanud ohtlikuma teekonna kasuks üle Vahemere ja nad on jõudnud Euroopasse. 2014. aastal oli Euroopas 600 000 varjupaigataotlejat. Sel aastal saab neid olema palju rohkem. EL on Süüria pagulaskriisi leevendamisel peamine rahastaja. Euroopa Komisjon ja ELi liikmesriigid on kogunud umbkaudu 4 miljardit eurot humanitaar-, arengu-, majandus- ja stabilisatsiooniabi Süüria riigisisestele põgenikele ja pagulastele. Ning kavandamisel on veel meetmeid, sealhulgas Aafrika usaldusfond. Eesmärk on nihutada keset ning tegeleda rändekriisi tagajärgede asemel selle algpõhjustega. Selline tõeliselt piibellik rahvaste liikumine nõuab üleilmset vastust. Daamid ja härrad! Peale selle, et oleme kohustatud tagama Süüriale ja Liibüale rahu ja stabiilsuse, peame tegema lõpu ka Ukraina-vastasele agressioonile. Võrreldes aastataguse ajaga ei ole Ida-Ukraina relvakonflikt enam nii pingeline, kuid igapäevased võitlused jätkuvad. Krimm on endiselt ebaseaduslikult okupeeritud. Need, kes vastutavad Malaisia reisilennuki MH17 allatulistamise eest, on ikka veel vabaduses. Katsed takistada selles küsimuses õigusemõistmist on ülimalt häirivad. Pikaleveninud konfliktid Gruusias, Moldovas ja Mägi-Karabahhis on ikka veel lahenduseta. Dialoog ja diplomaatilised pingutused lahenduse leidmiseks Venemaa ja Ukraina vahelisele konfliktile peavad jätkuma. Siiski ei tohi konflikti lahendus tulla nende põhimõtete arvelt, mis on Euroopa ja maailma julgeoleku aluseks. Ma olen äärmiselt mures, et Euroopas suureneb toetus parem- ja vasakpoolsetele äärmuslikele poliitilistele liikumistele. Neid liikumisi õhutavad sageli ka immigrantidevastased ja rassistlikud väljaütlemised. Lühinägelik populistlik poliitika, mis kasutab ära tavainimeste hirmusid, ei vii kuhugi. Peame jätkuvalt kaitsma rahvusvahelisi lepinguid, milles oleme koos kokku leppinud – ÜRO põhikiri, Helsingi lõppakt, Pariisi harta –, ning nõudma nende täitmist ja jõustamist. Peame jätkuvalt seisma vastu riikide jagamise ja mõjusfääride kehtestamise katsetele. Daamid ja härrad! Et konfliktide ja kriiside arv maailmas kasvab, on austus inimõiguste vastu muutunud tähtsamaks kui kunagi varem. Peame toetama üldisi väärtusi ning peatama inimõiguste ulatuslikud rikkumised ja inimsusevastased kuriteod, hoolimata sellest, kes või mis need põhjustas. Nagu inimõiguste ülddeklaratsioonis on öeldud, kehtivad inimõigused eranditult kõigi kohta. Sel aastal tähistatakse Pekingi deklaratsiooni ja tegevusprogrammi 20. aastapäeva. See dokument ja programm on mõjutanud seda, kuidas me suhtume võrdõiguslikkusesse ja naiste õigustesse tänapäeval. Peame jätkuvalt seisma naiste ja tüdrukute õiguste eest ning püüdlema soolise vägivalla kaotamise poole. Naiste õigusi ning naiste ja tüdrukute õiguste võimestamist peab edendama igal tasandil. Mul on hea meel ÜRO Julgeolekunõukogu resolutsiooni 1325 üldise läbivaatamise üle ja loodetavasti annab see meile uue hoo nende küsimustega edasi liikumiseks. Peame edendama üleilmseid meetmeid, mis on seotud laste heaoluga, investeerides nende haridusse ja tervisesse ning hoides neid eemale relvakonfliktidest. Aktiivne ja dünaamiline kodanikuühiskond on heaolu eeltingimus. Vaba ajakirjandus ning sõna- ja südametunnistusevabadus on iga avatud ühiskonna nurgakivid. Nn mitme peategelasega jutustuste ajastul peame andma au aktivistidele, ajakirjanikele ja blogijatele, kes riskivad tõe paljastamiseks oma eluga. Sel aastal kehtestas ÜRO Inimõiguste Nõukogu mandaadi seoses õigusega eraelu puutumatusele. Ajakirjanikud, blogijad, inimõiguste aktivistid ja paljud teised, kes elavad autoritaarse riigikorra tingimustes, kutsuvad oma valitsusi üles lõpetama meelevaldne ja ebaseaduslik sekkumine nende eraellu. Nad paluvad, et valitsused peataks nende e-kirjade ülevõtmise, blogide sulgemise ja tsensuuri kasutamise. Kahjuks on olukord seoses õigusega eraelu puutumatusele ja sõnavabadusega viimastel aastatel halvenenud. Valitsused peavad kaitsma õigust eraelu puutumatusele kooskõlas kodaniku- ja poliitiliste õiguste rahvusvahelise pakti (ICCPR) artiklitega 2, 17 ja 19. Sekkumine eraellu peab olema seaduslik ja põhjendatud. Samal ajal tuleb tagada õigus sõnavabadusele. Eestil on uue mandaadi suhtes kõrged ootused. Daamid ja härrad! 2015 on oluline aasta ülemaailmses vaesusevastases võitluses ja säästva arengu edendamisel. Mul on hea meel ajaloolise kokkuleppe üle, mis sõlmiti säästva arengu eesmärkide kohta. Riikide valitsused võivad mängida tähtsat osa sellise keskkonna loomisel, mis soodustab säästvat arengut. Uue üleilmse partnerluse keskmes on rahumeelse ja kaasava ühiskonna, inimõiguste austamise, soolise võrdõiguslikkuse, õigusriigi põhimõtte ja hea valitsemistava ning keskkonnasäästlikkuse edendamine. Majanduskasv on tõesti oluline, kuid see ei tohi tulla keskkonna arvelt. Pariisi kliimakonverentsil tuleks jõuda kokkuleppele, mis neid eesmärke toetab. Interneti ja digitehnoloogia nutikas kasutamine võib olla majanduskasvu ja arengu põhiline edasiviiv jõud. Et digiajastu muutuks iga riigi ja iga ühiskonnaliikme jaoks tõeliseks edulooks, on meil vaja jõulisi riiklikke poliitikameetmeid. See eeldab stabiilset ja ettearvatavat õiguskeskkonda, mis soodustab välisinvesteeringuid ja konkurentsi, meil on vaja haridussüsteemi, mille raames õpetatakse uusi oskusi, meil on vaja juurdepääsetavat internetti ja internetivabadust. Need on sammud, mida saavad teha ainult valitsused. Arengumaades elab üheksakümmend protsenti inimestest ilma juurdepääsuta internetile. Digitaalse lõhe vähendamine riikide vahel ja sees – olenemata riigipiirist, soost, sissetulekust ja vanusest – on tänapäeva digitaalmajanduses hädavajalik. 2016. aastal saab internetist suuruselt maailma viies majanduskeskkond, mis jääb maha vaid Ameerika Ühendriikidest, Hiinast, Jaapanist ja Indiast. Käes on aeg selleks, et maailma liidrid asetaksid digitehnoloogia potentsiaali arengukavas tähtsaimale kohale. Mul on isiklikult hea meel olla Maailmapanga peatselt valmiva 2016. aasta maailma arenguraporti nõukoja kaasjuht. Raportis ""Digitaalsed dividendid"" uuritakse, kuidas internet võib olla arengujõuks, ja küsitakse, mida on vaja endiselt suuresti kasutamata digitehnoloogia potentsiaali avamiseks. Daamid ja härrad! Õigusriigi põhimõtte järgimine on rahu ja julgeoleku oluline nurgakivi. Eesti toetab jõuliselt Rahvusvahelist Kriminaalkohut selle tegevuses, sealhulgas selle püüdluses teha lõpp karistamatusele. Kutsume kõiki riike, kes pole seda veel teinud, Rooma statuudiga ühinema. Samuti kutsume kõiki osalisriike ühinema Kampala muudatuste ratifitseerimisega. Vastutuse tagamise kohustus on eelkõige riigi ülesanne. Niisiis on ülitähtis, et riigid looksid suutlikkuse uurida tõsiseid rahvusvahelisi kuritegusid ja võtta süüdlased vastutusele. Eesti on eraldanud arengukoostöö vahendeid, et aidata riike Rooma statuudi riigisisesel jõustamisel ning me julgustame teisi osalisriike tegema sama. Kohustus kaitsta põhimõtte esimese samba kohaselt on kõik ÜRO liikmesriigid pühendunud oma rahva kaitsmisele genotsiidi, sõjakuritegude, etnilise puhastuse ja inimsusevastaste kuritegude eest. Kaitsekohustuse 10. aastapäeva puhul kordan üle, et toetame seda põhimõtet, ja me kutsume rahvusvahelist kogukonda üles suhtuma genotsiidi, sõjakuritegude, etnilise puhastuse ja inimsusevastaste kuritegude ennetamisse uue pühendumisega. Julgeolekunõukogu kannab selles vallas põhilist vastutust. Kahjuks ei ole julgeolekunõukogu kõige tõsisemate olukordade korral vetoõiguse kuritarvitamise tõttu midagi teinud. Pettumust valmistab, et Süüria ja Ukraina juhtumite puhul ei ole julgeolekunõukogu arutelud mingeid tulemusi andnud. Julgeolekunõukogu liikmed ei tohi hääletada selliste meetmete vastu, mille eesmärk on hoida ära ja peatada elajalikud massikuriteod. Seega toetame töömeetodite survegrupi ACT (Accountability, Coherence, Transparency Group) ning Prantsusmaa ja Mehhiko algatusi seoses vetoõiguse mittekasutamisega genotsiidide, inimsusevastaste kuritegude, sõjakuritegude ja muude elajalike kuritegude korral. On ilmselge vajadus viia julgeolekunõukogu reform ellu. Lugupeetud president! ÜRO reform, mida Eesti jõuliselt toetab, ei puuduta ainult julgeolekunõukogu. Näeme lähenevat ÜRO 70. aastapäeva kui soodsat võimalust liikuda reformiga edasi. Töömeetodite survegrupi ACT liikmena on Eesti aldis suurendama läbipaistvust järgmise peasekretäri valimisel. Mul on hea meel, et mõned grupi ettepanekud on juba aidanud muuta protsessi läbipaistvamaks. Esimest korda ÜRO ajaloos on jõutud kokkuleppele, et valimisprotsessil peab olema konkreetne algus, kandidaatide nimekiri ja mitteametlikud kohtumised kandidaatidega. Loodan selles vallas tihedale koostööle peaassamblee presidendi ja julgeolekunõukogu eesistuja vahel. Daamid ja härrad! Lubage mul rõhutada vastutuse tähtsust. Kui meid tabab probleemide laviin, on eriti tähtis järgida oma väärtusi ja jääda oma pühendumisele kindlaks. Alles siis omandavad sellised sõnad nagu ""inimõigused"", ""võrdõiguslikkus"", ""demokraatia"" ja ""rahvusvaheline õigus"" tähenduse. Ainult siis, kui kaitseme neid väärtusi, oleme suutelised ületama keerulised ajad, milles praegu elame. Tänan tähelepanu eest!"
"Vabariigi President Kodukaunistamise aasta lõpetamisel 24. augustil 2002 Avinurmes","Rüütel",2002,"Austatud maavanem ja vallavanem! Head kodukaunistajad ja külalised! Kodu mõiste on eesti rahva sõnavaras väga konkreetse sisuga, kuid samas ka sotsiaalse väärtushinnangu kandja. Kodu kui isakodu, kui kodumaja. Laiemas tähenduses ka kodulinn või koduküla, kodukant või koduvald, kodumaa ja isamaa. Need mõisted kokku tähendavad inimestele kalleid ja tähtsaid asju, mis kujundavad nende elu, eriti lapsepõlve- ja noorusaega, ning on isiksuse kujunemise oluliseks faktoriks. Kujunemine algab hällist, kodusest lastetoast, koolist, perekonna traditsioonidest. Kodust on aina loodud laule, küll lüüriliste, küll patriootlike tekstidega. Paljud neist on rahvale hinge läinud ning populaarseks saanud. Juhan Viidingu laulusalmis Kodulaul on read: ""Ilma kodutundeta me jääme kodutuks."" Kodul on eestlastele eriline perekeskne tähendus ja see on aegade vältel liitnud eri põlvkonnad ja traditsioonid järjekestvaks. Kodutuks jäädakse siis, kui kaob aegade ja põlvkondade side. Me tahame näha uut põlvkonda füüsiliselt tervete ja kõrge moraaliga inimestena, kes positiivsete uuendustega kaasa minnes hoiaksid au sees traditsioonilisi püsiväärtusi, kes edukuse, karjääri ja saamahimu nimel ei hülga oma kodu ja perekonda, ei müü maha oma kodumaad. Suure osa väärtushinnangutest saavad noored kaasa kodunt ja annavad omakorda edasi omas kodus oma lastele. Seetõttu peaks kodu olema mitte ainult ilus, vaid ka lapsesõbralik ja eetiline. Inimene kaunistab ümbrust ja ümbrus kaunistab inimest. Nii võiks öelda sõna otseses kui ka kaudses mõttes. Kodu kujundamisse on kätketud ilumeelt, vanarahva tarkusi ja uusi ideid, kasutatud traditsioonilisi ja uusi materjale. Oluline on ka ühiskondlike objektide välimus, nagu muuseumid ja kirikud, tervisekeskused ja tootmishooned, sest eluümbruse ilu ei tähenda vaid väikest koduaeda. Ilus loodus ja kaunid ehitised, uued koolimajad, puhtad tänavad, lillelised pargid, kaunis kodu ja koduaed. See loob turvalise tunde ja usu paremasse tulevikku. Kodukaunistamise sügavamaks eesmärgiks peakski saama kaunis elukeskkond. Seda üheskoos kujundades muutub kogu ühiskond ka ise tervemaks, harmoonilisemaks ja kaunimaks nii füüsiliselt kui vaimselt. Soovin Teile kõigile selleks jõudu ja uusi kordaminekuid!"
"President Toomas Hendrik Ilves ettevõtlusauhindade galal 9. oktoobril 2014","Ilves",2014,"Daamid ja härrad, ettevõtlikud inimesed, Maailm on vastuoluline koht ja me elame vastuolulisel ajal. Lihtne on jagada Eesti era- ja avalikuks sektoriks, Euroopa vastutustundlikuks ja vastutustundetuks ning maailm idaks ja lääneks, vabaks ja mittevabaks, demokraatlikuks ja autoritaarseks. Palju keerulisem on liikuda erinevate sfääride vahel ning tunda end hästi mitmetes kultuurides. Aga just kohanemisvõime ja toimetulek tundmatusega konverteerub majanduses eduks ja konkurentsieeliseks. Euroopa julgeolekupilt muutus oluliselt varakevadel. Ukraina kriisi alguspäevil helistas nii mõnigi ärevil ettevõtja ka Kadriorgu, et küsida, kas on ikka õige aeg valitsusremondiks. Veel rohkem inimesi on küsinud, mida peaks tegema, kuidas maandada riske? Parim, mida igaüks teha saab, on saada paremaks oma valdkonnas. Ärimehed äris, töötajad tööl, teadlased teaduses ja poliitikud poliitikas. Eesti on kõige paremini kaitstud, kõige turvalisem siis, kui meie elujärg paraneb. Ärgem vaielgem selle üle, kumb on olulisem – kas põlevkivisektor või start-up'id. Edu tuleb sealt, kuhu panustatakse teadmisi, aega ja raha. Panuseta pole milleski väärtust. Miski ei sünni ilma meie endi osaluseta. Kõige targemad otsustajad selle üle, kuhu ja kuidas Eesti majandus liigub, olete teie. Euroopa majanduses tervikuna on keerulised ajad. Need võivad pikemaks ajaks püsima jääda. Suurt hoovust väljastpoolt, mis meid erilise vaevata edasi kannaks – nii nagu Euroopa Liiduga liitumise järel kümme aastat tagasi – ei ole niipea oodata. Siiski, Euroopa on endiselt maailma kõige ostujõulisem turg. Sellises mitmekülgses keskkonnas on iga ettevõtja otsus, millisele turule minna; millist kaupa või teenust pakkuda. Ja maailm ei pea piirduma ainult Euroopaga. Mulle on noorte tehnoloogiaettevõtted südamelähedased mitte lihtsalt sellepärast, et mulle meeldib uus tehnoloogia. Nad peaaegu kunagi ei küsi midagi riigilt; nad kasutavad võimalusi, mida infotehnoloogia lõputult pakub. Nende silm on turul ja uue nõudluse otsingutel. Ma väga sooviks, et suhtumine, mida näen vastloodud ettevõtetes – kus ollakse valmis jagama nii edu kui ebaedu – kanduks üle kõikidesse sektoritesse. Konkurents kodus ja koostöö välisturgudel ei välista teineteist. Hoopis olulisem on käia ajaga kaasas. Infotehnoloogia on tänaseks oluline osa kõigest. Tõelised tegijad, mistahes erialal, peavad olema tulevikus ühtlasi IT-spetsialistid, et konkurentsis läbi lüüa. Olgu kodus või välismaal. President Obama ütles meie kohtumisel kuu aja eest, et ta tuli Eestisse sellepärast, et Eesti võistleb endast raskemate kaalukategoorias. See ilus kujund on kompliment meie viimase kahe kümnendi arengutele. Aga see on ka lihtne tõsiasi. Eesti saab olla suurem vaid väljastpool Eesti piire. Täna saame siin laval loodetavasti näha mitmeid näiteid sellest, kus rahvusvahelises konkurentsis pistetakse rinda endist mitmeid kordi suurematega. Seda saab ka teisiti mõtestada. Mitmed riigid on viimastel aastakümnetel jõudnud olukorda, mida iseloomustatakse mõistega middle income trap (keskmise sissetuleku lõks). Vaesest keskmikuks on lihtsam saada kui keskmikust jõukaks riigiks. See viimane on õnnestunud vähestel. Tähendab, Eesti lahendab ülesannet, mis pole õnnestunud paljudel suurematel. Vabariigi aastapäeval tõdesin, et ""mis tõi meid siia, meid enam edasi ei vii"". Maailm on muutunud, töö- ja ärielu muutub. Töökohad muutuvad, paljud neist paratamatult kaovad. Selleks et kohaneda, on kõigi erialade esindajatel vaja tunda ka infotehnoloogiat. Nagu ütlesin oma 24. veebruari kõnes: isesõitvad autod on juba reaalsus. Mercedes Benz juba lanseeris automaatse maanteepiloodiga, sisuliselt isejuhtiva veoki. Tähendab, aeg, mil autod sõidavad juhita, pole enam kauge tulevik, see on homne päev. Ja sarnased muutused toimuvad ka mujal. Täna, praegu. Otsigem siis üheskoos teed, mis viib edasi, sõltumatult sellest, kas töötame avalikus või erasektoris. Ma ei kahtle, et teie siin saalis olete sellel teel eesminejad. Jõudu teile selleks. Lõpetuseks. Näen maailma vägevaid väisamas Eestit seetõttu, et siin on midagi, mida igal pool ei ole – palju talendikaid inimesi, töökust ja ettevõtlikkust. Meil on, mille üle uhked olla. Seega tunnustan kõiki tänaseid auhindadele pürgijaid, nominente ja võitjaid."
"Konverentsil „Kuidas elad Eestimaa laps? Lapsed muutuvas digimaailmas“","Kaljulaid",2018,"Head lastekaitsjad! Rääkides lastest muutuvas digimaailmas, nagu on seekordse konverentsi pealkiri, on muidugi oluline meeles pidada, et laste jaoks ei ole meie tänane maailm DIGImaailm rohkem kui mõned põlvkonnad tagasi sündinutele oli nende lapsepõlvemaailm näiteks ELEKTRImaailm. Ma ei tea, kas toona korraldati konverentse, kuidas siis lapsi teistmoodi kasvatada nüüd, kus tuli põleb toas koguaeg. Millegipärast arvan, et ei korraldatud, aga meil on see õnn ja võimalus. Kindlasti on see suur muudatus meie endigi jaoks, et kuidas nüüd oma väledate näppudega sõpru aidata. Midagi ei ole teha, see on lihtsalt nende maailm koos kõigi võimalustega, mida elu parajasti pakub. Jah, tehnoloogiatsükli lühenemine tähendab tõesti, et maailm muutub kiiremini kui kunagi varem, nüüd juba ühe inimese lapsepõlve jooksul rohkem kui veel äsja terve pika eluga. Aga teistsugust, staatilisemat maailma polegi meie lapsed kunagi kogenud ning pole mingit märki, et nad ei suudaks või ei tahaks nende muutustega kaasas käia. See ongi nende maailm, kus tehnoloogia vananeb viie, maksimaalselt kümne aastaga. Kui vaatame maailma, kust meie tuleme, siis 20. sajandil läks tõesti petrooleumilamp moest ära, aga kõik muud tolle sajandi tehnoloogiad läksid lihtsalt efektiivsemaks, aga lootusetult ja moraalselt ei vananenud. Seetõttu oli ka üsna selge, kuidas lapsi kasvatada ja mille jaoks neid ette valmistada. Täna see nii selge ei ole ja meil tuleb sellega leppida ja arvestada. Seega on tegu eelkõige meie, täiskasvanute proovikiviga, kuidas me suudame neis muutustes oma rolli täita, mis kunagi ei muutu – olla oma lastele toetavaks, armastavaks ja huvitavaks kaaslaseks. Konkurents on tihe, sest lapsel on palju teisi huvitavaid kaaslasi, näiteks juutuuberid siit ja sealt maailmas, kes tihtipeale räägivad keeles, mida me ise tingimata ei oska. Aeg, mis meil on oma laste kasvatamiseks, on liiga lühike, et kulutada seda nostalgitsemisele teemal, kuidas olid asjad siis, kui meie väikesed olime. Veel vähem on kasu digivahendite süüdistamisest selles, et meie lastel on teistmoodi maailmapilt ja käitumine. Ei ole mõtet lubada või keelata kasutada digivahendeid premeerimis- või karistusvahendina. Laste jaoks on need tavaline elu osa ja digivahendid tuleb teha üha rohkem ka hariduselu osaks. Mulle meenub oma lapsepõlvest, et üks levinumaid etteheiteid, mida mina kodus kuulsin, oli see: „Pane see raamat ära, tee midagi kasulikku!“ Maailm ei muutu. Ärme unusta, et isegi kui nimetame praegust digimaailmaks, on digi endiselt vaid osa sellest maailmast ning sugugi mitte süüdi kõiges halvas, mille eest oma lapsi kaitsma peame. Tehnoloogilised seadmed meie ümber teevad ära kõik selle, mida me ise teha ei taha, sest see on tüütu, igav ja koormav. Meie inimestena saame spetsialiseeruda sellele, et olla inimene. Üks asi, mida me kindla peale oskame kogu aeg masinatest paremini, on suhelda teiste inimestega. Armastada teisi inimesi, hoolida teiste inimeste muredest. Selles asjas oleme ja jääme kindlalt paremaks. See on ka peaaegu ainuke asi, mida saame oma lastele kindlalt õpetada: „Me ei tea, mida tulevik tehnoloogiliselt toob. Võimalik, et te püüate selle käigus tulla toime ka keeruliste kliimamuutusi puudutavate küsimustega. Aga te peate oskama üksteisest hoolida, märkama teiste inimeste muresid, panema ennast teiste inimeste kingadesse, aga ka ennast selles maailmas kehtestama.“ See on see inimeseks olemise funktsioon, mida me jätkuvalt ja sõltumata tehnoloogilisest faasist saame ja peame oma lastele õpetama. Oleme kogunenud siia rääkima laste kaitsmisest. Kõige selles uues tehnoloogias on omad nüansid, mis võimendavad neid probleeme, mis on juba olemas. Räägime kõige valusamast. Eestis registreeriti eelmisel aastal üle 500 last kahjustava seksuaalkuriteo. Sada last langes vägistamise ohvriks. Ja me teame, et seksuaalkuriteod on kõige varjatum, teatamata jääv kuritegu. Kolmandikul juhtudel oli teo toimepanijaks lapse pereliige või sugulane, pooltel mõni muu tuttav. Me teame, et sellised asjad juhtuvad ja internet võimendab neid riske kuriteo ohvriks sattuda. Sõnalist, füüsilist või küberkiusamist – see tähendab korduvat ja tahtlikku tegu, mitte juhuslikku halvastiütlemist või haigettegemist – on kogenud viimase paari kuu jooksul iga kaheksas meie 4.-6. klassi lastest, poisid veidi rohkem kui tüdrukud. Ka siin moodustab küberkiusamine pigem väikese osa ning enamikul juhtudel oli see üheks täiendavaks kiusamisviisiks. Digimaailmal on siin oma osa ja peame õpetama oma lapsi nii nagu meid õpetati – et võõrastega ei tohi kaasa minna ega pole vaja nendega pikemalt vestlema jääda. Digimaailmas peame alati meelde tuletama ka seda, et “võõras” võib olla ka toreda omavanuse mängusõbrana või vestluskaaslasena esineja. Kui vahel on nii, et uute tehnoloogiate tulek lahendab ära vanad probleemid, siis siin näeme, et nad tegelikult kumuleeruvad. Kõige parem kaitse nende ohtude eest on aga alati siinpool ekraani oma laste jaoks olemas olemine. Mitte lihtsalt ütlemine, et oleme nende jaoks olemas, sest lapsed õpivad väga kiiresti vaikima, kui tajuvad, et meid neid tegelikult ei kuula. Hiljutine Praxise uuring laste ja vanemate seas näitas, et kuigi pea 9 last 10st leiab igas oma nädalas midagi rõõmustavat ja on rahul oma sõpradega, tunneb kolmandik end iganädalaselt ka üksikuna ning veerand leiab, et neil pole oma murest kellegagi rääkida (eesti keelest erineva emakeelega laste seas veel rohkem). Me teame, et murel on kaksikvend, lootus. Mul on hea meel näha, et koolides, kus tegutseb Kiusamisvaba Kooli algatus, on kiusamist märgatavalt vähem, ning ma soovin neile jõudu laienemisel, et see end toimivana tõestanud programm jõuaks kõigisse koolidesse. Mul on hea meel, et lisaks mullu katseprojektina avatud Tallinna lastemajale, kus väärkoheldud laps saab abi, ilma et teda eri asutuste vahel solgutataks, tegutseb sarnane maja sellest sügisest ka Tartus ning loodan, et ka see saab kättesaadavaks igal pool, kus vaja. Tervise Arengu Instituudi programm “Imelised aastad” aitab nii eesti- kui ka venekeelseid lapsevanemaid sel sügisel rohkem kui tosinas linnas-vallas. Mõelgem ja arutagem, kuidas neid ja teisi end tõestanud tegevusi laienemisel aidata. Soovin teile jõudu, sisukat ja huvitavat konverentsipäeva. Ja ärme kunagi unusta seda, et ükskõik, millise tehnoloogia pealt maailm jookseb, siis meie, inimesed, jookseme armastuse ja hoolimise pealt."
"Vabariigi President Pärnus 23. septembril 1999","Meri",1999,"Visioonist lahenduseni Lugupeetavad daamid ja härrad, mul on kahju, et minu töökoormus ei võimaldanud ühineda teiega täna hommikul ega luba mul ka kauemaks siia jääda. Samas tunnen ma rõõmu, et konverents “Visioonist lahenduseni” arutab paljuski just samu probleeme, millele on olnud pühendatud Presidendi Akadeemilise Nõukogu viimased istungid. Ka tänane istung, mis ühisel otsusel toimub Pärnus, on pühendatud Eesti kõrgtehnoloogilise tuleviku otsinguile. Ma võin ainult oletada, et täna on siin saalis räägitud visioonidest. Visioon ehk nägemus on suurel määral immateriaalne. See immateriaalsus ulatub iga visiooni juurteni. Arusaadavalt ei arutata tänasel foorumil visioone, mis jäävad üheainsa indiviidi teadvusse. Meie tänase kokkusaamise jaoks omavad tähendust ainult visioonid, mis on suunatud paljudele. Niipea, kui nad on välja öeldud, kaotavad sellised visioonid omaniku ja hakkavad kuuluma kõigile, kes neid kuulevad. Eesti massiteabekanalid on juba folklooriks muutnud minu küsimuse, mis on Eesti Nokia. Ka see on üks visioon. Eesti publik on sellele elavalt reageerinud. Ma saan hulgaliselt kirju, kus pakutakse välja niinimetatud Eesti Nokia projekte. Minule saadetud projektidel, lugupeetud daamid ja härrad, on üks ühine joon, üks ühine viga. Nad eeldavad enamasti, et president või valitsus või Riigikogu peaksid projekti ellu viima. Kallid eestlased ( ja oletatavasti ka soomlased, kuigi ma teid saalihämaruses hästi ei näe), ma tahan teile öelda, et kogu rahvale kuuluvat visiooni lahenduseni arendada ei ole ainult ja isegi mitte eeskätt riigivõimu missioon. Igaüks ise peab oma visiooni piisavalt uskuma, et ise selle teostamise nimel riske võtta, et ise rahastajaid veenda ja töötajaid motiveerida. Ma ei kahtle, et see on raske. Kuid iga raskus on ühtlasi šanss leida lahendus – ning müüa seda lahendust teistelegi. See on tõesti hea äri - müüa raskusi Iga uus toode on lahendus kellegi probleemile. Iga uue toote juurutamine loob töökohti ning kasvatab nii leiutaja, juurutaja, kui kogu rahva jõukust. Seda nimetatakse tooteinnovatsiooniks. Just see on tee, mida Eestis ei käida piisavalt. Meil on tublisid protsessiinnovaatoreid, mistõttu mõnes Eesti firmas toob üks töötaja rohkem tulu kui Lääne-Euroopas. Sealgi on meil pikk tee käia – ja me käime seda. Paraku tähendab ratsionaalsem tootmine ka kaotatud töökohti, lõpuks ka kahanevat jõukust. Lugupeetavad daamid ja härrad, Ma pean nüüd lahkuma Akadeemilise nõukogu koosolekule, kus me jätkame arutelu Eesti võimaliku kõrgtehnoloogilise tuleviku, toote- ja protsessi-innovatsiooni üle. Hüvastijätuks aga paneksin teile üht-teist südamele. Kui Eesti tahab tulevikus seista kindlalt ja uhkelt, on meil vaja nii visioone kui töötavaid lahendusi, et need visioonid ka ellu rakenduksid. Astuge julgelt vastu raskustele, sest need ei ole muud kui realiseerimata tulupotentsiaal. Selle potentsiaali realiseerimiseks soovin teile jõudu ja edu. Minu varasemas elus tunti mind kirjaniku ja ajaloolasena. Kirjaniku ja ajaloolasena palun teid mõelda sellele, mis on ühist Nõukogude Liidu ja hitlerliku Saksamaa teadusel. Kummagi totalitaarse režiimi tingimustes ei sündinud ühtegi fundamentaalset avastust, ühtegi püsiväärtusega innovatiivset lahendust. Miks tunti Nõukogude Liitu eelkõige tema matemaatikute, muusikute, maletajate kaudu? See oli loomingu reaktsioon teda alla suruvale režiimile. Mingil hämaral viisil teostavad luuletajad ja kirjanikud ennast teostades ka demokraatiat. Teatud määral olete ka teie täna siin kirjanikud ja luuletajad, loomeinimesed. Mõelge siis sellele, et ennast teostades teostate te demokraatiat. Tänan."
"„Eesti südames“ Maarjamäe memoriaalil","Kaljulaid",2020,"“Jah, ära loidu! Jah, ära harju! Kui hea on – hõiska! Kui halb on – karju!” Niimoodi pöördub August Sang veel hällis lebava pisipõnni poole luuletuses “Hommikulaul”. Häält tuleb teha ja hääl peab kandma, muidu on tulemuseks sugupõlv, kelle ainsaks sihiks on end elus soojalt sisse seada. Ent – “Kui käia suudad, siis ära rooma.” “Hommikulaul” kannab aastanumbrit 1959. Kaks aastat varasem “Laul surnud linnust” loob toonasest tegelikkusest täpsema pildi, rääkides esimesest kevadekuulutajast, varasest laululinnust, kes on lumehanges oma otsa leidnud. Mis on pakasel su laulust? Tema laulab oma viisi, kisendades kinni matab sinu salusid ja hiisi. Selleks ajaks olid Siberist hakanud naasma need, kel oli õnne tagasi jõuda. Paljudel ei olnud. Muidugi, raske on öelda “õnn” millegi kohta, mis peaks olema enesestmõistetav – õigus vabadusele, tegutsemisele oma südametunnistuse ja parema teadmise järgi, mida tuleb teha. Meie 19. sajandi ärkamisajal kiiresti levinud seltsiliikumine lõi muu hulgas eeldused selleks, et 20. sajandil võis Euroopa riikide perre lisanduda uus rahvusriik. Oma riigis jätkati nõnda juba tuttavat rada. Ühistegevuste kaudu kasvas inimeste majanduslik jõukus ja aidati väetimaid, levisid õpetus ja teadmised, edenesid kultuur ja keel ning said kaunimaks kodud. Just sellised vabad ja tegusad inimesed, kellele on antud märgata, mis võiks olla meie elus teisiti, kellele on antud oskus teisi kaasa haarata, et need ideed ühiselt ellu viia – just sellised inimesed on olulisimaks takistuseks ja esimeseks sihtmärgiks neile, kelle soov on kehtestada oma tõde. Kisendades teiste oma kinni matta. Üks sugupõlv pärast kirjapanemist jõudis “Laul surnud linnust” taas meie ette Olav Ehala viisistatult ning Ruja esituses Noorsooteatri lavastuses “Johnny”. Mida toona näiteks raadioeetrisse ei lubatud. See oli 1980. aasta kevadel. Pärast Balti apelli, enne noorterahutusi ja 40 kirja, mis taas lõppesid sanktsioonidega. Sest – mis on pakasel su laulust? Ja ikkagi tegutsesid samal ajal looduskaitseseltsid, kodulooühingud, ning kümned ja sajad teised, mida isegi käredaim külm ei jõua kinni matta. Nii nad on, need linnud – Ja nad kõigest hoolimata siiski tulevad, nad teavad et ka kurjad talvekülmad ükskord taganema peavad. Laulev revolutsioon ja iseseisvuse taastamine said toetuda põlvest põlve kõigest hoolimata edasi kantud usaldusele ja koostöövaimule. Nii, nagu 70 aastat varem oma riiki luues saime tugineda selleks ajaks – vahepealsetest tagasilöökidest hoolimata – tehtule. Küllap ongi igale pühendunud tegijale suurim tänu ja kiitus see, kui ta tehtu jälge jätmata ei kao, vaid kestab ja kandub edasi. Ka meie tänane elav, tugev ja mitmekesine vabakond toetub eelkäijate õlgadele, põimides neilt päritut oskusi ja vajadusi mööda võimalustega, mis nende eelkäijate ajal veel fantastika valdkonda kuulusid. Ent käigu töö haamrite-rehade abil või arvutiklahvide klõbinal, eesti või mõnes muus keeles, ikka on selle käivitajaks sama arusaam. Arusaam, mille võime kokku võtta veel kord August Sanga sõnu laenates: Maailmas midagi ei muutu, kui meie midagi ei muuda. Sa tegema pead kõik, mis suudad, ja isegi kui suurt ei suuda. Vabakonna keskmes oli, seal on ja sinna jääb vabade inimeste vaba tahe. Südame sund, mis paneb juurde looma seda, millest puudus; muutma seda, mis peaks olema teisiti. Meie tänaseid tegusaid ei ähvarda küüdirongid ega püssitorud. Ent enne, kui kogeda rõõmu saavutatud väiksemast või suuremast muutusest, tuleb sageli kohata mõistmatust, ignoreerimist, väljanaermist. Osavõtliku kaasamõtlemise asemel tuima väntsutamist bürokraatiamasinas. Või ka otsest halvustamist, eriti valus, kui kõrgemal võimupositsioonil olija suust. Jah, on õelaid kommentaare, ent alati on ka asjalikke, eri huvisid ja suhtumisi avavaid arutelusid. On naeruväärsusteni küündivaid või siis pisarateni viivaid reegleid ja tingimusi, ent on alati ka annetamistalgutega kaasatulijad ja neid, kes ütlevad pikema jututa – teeme ära! On meie endi teha, kumb jääb peale.Ma tänan kõiki, kõikjal, kes hoiavad Eestit südames.Hoiame üksteist ja hoiame niimoodi Eestit."
"Vabariigi President Ühinenud Rahvaste Organisatsiooni peaassamblee 48. istungjärgul, New York, 30. september 1993","Meri",1993,"Härra eesistuja! Lubage kõigepealt õnnitleda teid teie valimise puhul Ühinenud Rahvaste Peaassamblee 48. istungjärgu juhatajaks. Teie valimine on tunnustus teie isikule ja oskustele, aga samas ka teie kodumaale, Guyana Vabariigile. Eestlastel on eriline poolehoid teie kodumaa vastu: nagu Eesti, on see väike maa; nagu Eesti, on ta alles hiljuti vabanenud koloniaalsest sõltuvusest ja astunud ÜRO liikmeks. Nagu Eesti, käsitab teie maa sõltumatust kui määravat tingimust, et väikesed riigid võiksid suurtega võrdselt jagada siin saalis vastutust parema maailma eest, mille poole me kõik püüame. Teie eelkäijale, Tema Ekstsellentsile härra Stoyan Ganevile me väljendame oma tunnustust selle kompetentsuse eest, mida ta ilmutas neljakümne seitsmenda istungjärgu juhtimisel, ja oma sügavat tänu vaeva eest, mida ta nägi Eesti ja meie Balti vennasriikide Läti ja Leedu külastamisel ja abistamisel, et rakendada Ühinenud Rahvaste Organisatsiooni moraalset autoriteeti Balti riikide koloniaalse minevikupärandi kiiremaks kõrval-damiseks. Ma tervitan siiralt meie uut naabrit Peaassamblees, Eritrea riiki, ja soovin talle õnne, et ta on saanud astuda riikide pere liikmeks. Tahaksin aga erilise soojusega tänada siit kõnetoolist peasekretäri, Tema Ekstsellentsi Boutros Boutros-Ghalit, kes on Ühinenud Rahvastele ja kogu maailmale nii raskel ajal jaganud lootust oma tugeva moraalse veendumusega, et konflikti ei tohi ära oodata, vaid tuleb ennetada; et Ühinenud Rahvaste Organisatsioon on eeskätt arhitekt, kelle ehitatud maja ei tohi leekides põlema minna, ja alles seejärel tuletõrjuja, kes kiirustab kustutama minevikust päritud tulekahju. Ka siis, ja eriti siis, kui on süttinud põlema vaese mehe lehmalaut, mis lõpuks ju põletas maha terve Chicago. Ma hindan ja tänan peasekretär Boutros Boutros-Ghalit temast kiirgava kõlbelise kohusetunde ja järjekindluse eest, millega ta on kaitsnud preventiivse diplomaatia printsiipe. Väikese riigina mõistab ja tahab Eesti teda igati toetada Ühinenud Rahvaste Organisatsiooni eesmärkide ja põhimõtete kaitsel ning preventiivse diplomaatia rakendamisel. Härra eesistuja, kolm aastat tagasi, CSCE konverentsi aegu ma käisin New Yorgis välisministrina, kellele konverentsisaali astumine oli keelatud. Televisiooniajakirjanikud intervjueerisid mind juhuslikult siinsamas ÜRO peahoone ees. Ütlesin neile, et järgmisel korral tulen siia Eesti lipu heiskamisel. Ajakirjanikud ei varjanud oma viisakat kaastunnet ja soovi intervjuud kiiremini lõpetada. Kas nad püüdsidki seda ebarealistlikku intervjuud televisiooniprogrammis esitada? Aasta hiljem, septembris 1991, jälgisin Eesti lipu heiskamist ÜRO lipuvardasse ja mõtlesin, et sellega on mu töö lõpetatud. Aga kui ma täna teie ees seisan ja mind teiste hulgas võib-olla juba kolmandat korda kuulavad needsamad kaastundlikud ajakirjanikud, siis tean, et mu töö Eesti Vabariigi esimese sõjajärgse demokraatlikult valitud presidendina alles algab. Minu ülesanne on sisendada teile seda idealistlikku enesekindlust ja lootust, mida okupeeritud Eesti Vabariigil oli määratult rohkem kui vabadust. Ka täna kannab mu sõnu enesekindlus ja lootus. Eesti on väike riik, kuid ta on olnud ja on taas riik; Eesti on tõestanud oma koha siin päikese all. Selles mõttes on meil ühised tunnused, ühised kogemused ja ühised eesmärgid rõhuva enamikuga siin saalis. Valdav osa teist on kas üsna vähe suuremad või üsna vähe väiksemad kui Balti mere ääres asuv Eesti oma 47 000 ruutkilomeetri ja miljoni kodanikuga. Eestilt võeti ära tema iseseisvus ja ta alandati impeeriumi kolooniaks, nagu see sündis enamikuga siinviibijaist. Nagu teiegi, oleme oma iseseisvuse määratute kannatuste hinnaga taastanud. Nagu teilgi, on see töö väikeses Eestis alles pooleli. Ühinenud Rahvaste Peaassamblee on parim koht meie jõudude ühendamiseks, et võiksime töötada koos, ühisel jõul. VÕÕRVÄGEDE VÄLJAVIIMINE Härra eesistuja, peatun kolmel probleemil. Teine maailmasõda kestab Eestis veidral kombel edasi, sest hoolimata Peaassamblee resolutsioonist 47/21 viibivad Eesti Vabariigis ikka veel teda 1940. aastal okupeerinud võõrriigi väed. Eesti on pidanud kaks aastat kannatlikke läbirääkimisi võõrvägede väljaviimise üle ilma positiivsete tulemusteta. Muidugi teadsime, et selle jäiga seisukoha taga on olnud nõukogulikust nomenklatuurist koosnev Vene parlament, kes on valitud ja tegutsenud Brezhnevi-aegse konstitutsiooni põhjal ning kelle varjatud ja sageli ka varjamata eesmärk on olnud Nõukogude Liidu taastamine moderniseeritud kujul. President Jeltsin on olnud impeeriumimeelse parlamendi vang. Seepärast peame praegust hetke president Jeltsinile eriti soodsaks, et oma vägede väljaviimisega Eestist ja Lätist ning riikidevahelise lepingu sõlmimisega tugevdada maailmas usku Vene demokraatiasse. See garanteeriks stabiilse julgeoleku Balti regioonis, mis on lahutamatu osa Euroopa Põhjalast, mis omakorda on lahutamatu osa Euroopast. Kirjavahetuses president Jeltsiniga olen rõhutanud valmisolekut kohtuda temaga kõige lähemal ajal. Oleksin tänulik Ühinenud Rahvaste Peaassambleele, Julgeoleku-nõukogule ja peasekretär Boutros Boutros-Ghalile, kui siinne kõrge kogu oma moraalse jõuga aitaks kaasa selle Gordioni sõlme kiireks läbiraiumiseks. See ei ole üksnes Eesti, Läti ja Leedu probleem: sellega te toetate Venemaa demokratiseerumist. Sellega te toetate Vene demokraatlike jõudude prestiizhi. Preventiivse diplomaatia rakendamisega te kõrvaldate potentsiaalse ohu allika ja tugevdate ÜRO enese prestiizhi. Ja - last not least - rahvusvahelise õiguse rakendamisega võrdselt suurriikide ja väikeriikide huvides te annate meile kõigile tagasi lootuse, et ka reaalpoliitikas on õigus ühtne ja jagamatu. Seda lootust võib ÜRO oluliselt toetada, kui ta pakub oma teeneid Balti riikide ja Venemaa vaheliste probleemide lahendamiseks. Niisuguse ülesande võiks ÜRO mandaadiga usaldada mõnele autoriteetsele Euroopa poliitikule, kellele kuuluks võrdselt niihästi Balti riikide kui Venemaa usaldus. Aeg on selleks küps, praegu tuleb tegutseda. Riikidevahelise lepingu kiire ettevalmistamine vastab mõlema poole huvidele. Kaks aastat viljatuid läbirääkimisi väikeriigi ja suurriigi vahel on ohu märk. Preventiivse diplomaatia sisuks on oskus ohtusid õigel ajal ära tunda ja neid piksevarda kombel ennetada. See on meie esimene probleem ja esmane ülesanne. Teine probleem. Eri aegadel on kasutatud erinevaid argumente läbirääkimiste pidurdamiseks ja umbteele juhtimiseks. Esiteks on Vene pool väitnud, et tal puuduvad võimalused Balti riikidest äraviidavaid vägesid Venemaal majutada. Legaalset kaalu sellel argumendil ei ole. Võõrriigi vägede paiknemine suveräänse riigi territooriumil selle riigi ja rahva tahte vastaselt on rahvusvahelise õigusega vastuolus ega saa olla läbirääkimiste aine. Samas tahan taas rõhutada, et Eesti on valmis koos oma Põhjala naabritega ja teiste partneritega abistama Venemaad oma ressursside piirides selle eeskätt humanitaarse probleemi lahendamisel. Oleme tänulikud sõpradele, kes on selleks enam kui 200 miljoni dollari ulatuses ehitusabi lubanud, ja oleme valmis nende toetusel ka oma ehitustööstust mobiliseerima. Oleme seda korduvalt Vene avalikkusele ja poliitikutele kinnitanud. Teine argument Vene relvajõudude ja nende installatsioonide Balti riikidesse jätmiseks põhineb kummalisel kombel inimõigustel. Selle mõttekäigu kohaselt, mida Vene konservatiivid on levitanud eeskätt Lääne ajakirjanduses, on endise Nõukogude Liidu relvajõudude püsimine Balti riikides vajalik vene elanikkonna inimõiguste kaitseks. Kõige vähem on seda argumenti toetanud Eestis elavad venelased ise, kes ei kavatse muutuda poliitilise kabemängu nuppudeks. INIMÕIGUSED Selles seoses tahaksin kasutada võimalust ja tänada teid, härra eesistuja, ja teid, härra peasekretär, ÜRO poolt osutatud abi eest. Eesti Vabariigi seisukoht oli juba Rahvasteliidu ajal ja on seda enam praegu järgmine: inimõigused ei ole ühegi riigi siseasi. Seepärast pöördusime inimõiguste küsimuses ÜRO poole, aga ka CSCE-sse, Euroopa Nõukokku, Põhjamaade Nõukokku, ning võin teile kinnitada: mitte ükski meie poolt Eestisse kutsutud viieteistkümnest komisjonist ei ole kindlaks teinud inimõiguste rikkumisi Eestis. Seda on rõhutanud ka mitmed sõnavõtjad praegusel Peaassambleel. Ma märgin erilise rõõmuga, et seda märkis ka president Clinton meie hiljutisel nõupidamisel: ""Rahvusvahelised vaatlejad ei ole leidnud mingeid tõendeid, mis kõneleksid inimõiguste rikkumistest neis riikides (Eestis, Lätis, Leedus)."" Mul on siiralt kahju, et Eestile nii enesestmõistetavad ja pühad inimõigused, mille puudumist eestlased ise on kommunistliku totalitarismi viie aastakümne kestel pidanud oma väärikuse, vabaduse ja vere hinnaga sovjetlikes ja natslikes kontsentratsioonilaagrites kinni maksma, on nüüd äkki rakendatud Nõukogude Liidu restaureerimise vankri ette. Ja mul on piinlik mõnede lugupeetavate ajakirjanike pärast, kes ilmselt ei teadnud, et esimene riik maailmas, kus garanteeriti juutide inimõigused, oli aastal 1925 Eesti Vabariik. Eesti ei luba kellelgi manipuleerida inimõigustega. Seetõttu toetab Eesti Viinis Ülemaailmsel Inimõiguste Konverentsil käsitletud Inimõiguste Ülemkomissari ametikoha loomist ja inimõiguste kaitseks määratud vahendite suurendamist ÜRO eelarves. Eesti kavatseb aktiivselt tegutseda kõigi põlisrahvaste inimõiguste kaitsel. Oleme Nõukogude totalitaarsete aastakümnete kestel üksi ja vaikselt mitmeti kaitsnud Siberi väikerahvaste õigusi. Kavatseme seda nüüd teha koos teistega avalikult. ENNETAV DIPLOMAATIA JA RAHUVALVE Härra eesistuja, härra peasekretär, ma kõnelen tulevikust optimistlikult eeldusel, et me suudame leida lahendusi pessimismi sisendavale olevikule. Õigemini - neid rakendada, sest peasekretär Boutros Boutros-Ghali raportis ""An Agenda for Peace"" on lahendused juba leitud. Lubage, härra peasekretär, teid kogu südamest tänada selle selge analüüsi ning kainete soovituste eest, kuidas rakendada ennetavat diplomaatiat, rahuloomet ja rahuvalvet. Jugoslaavia tragöödia on veel kord kinnitanud, et tulekahju kustutamine on raskem kui tulekahju ennetamine. See Tooras, Piiblis ja Koraanis kirja pandud kogemus on nüüd tänu peasekretärile aeglaselt imbumas ka rahvusvahelise organisatsiooni teadvusse. Ennetav diplomaatia, rahuloome ja rahuvalve on ÜRO üks lootusi tingimusel, et oskame ohtu ära tunda ja potentsiaalse konflikti piirkonnas rangelt erapooletut rahuvalvet korraldada. Mõistagi peab potentsiaalse konflikti piirkonnas rahuvalve olema rangelt neutraalne. Lähtugem eesti kõnekäänust ""kits kärneriks"": rahuvalvet ei saa usaldada ühele asjast huvitatud poolele. Eesti toetab demokraatia, piiride puutumatuse ja teise riigi siseasjadesse mittesekkumise põhimõtet, mis on jäädvustatud ÜRO hartas ja muudes rahvusvahelistes lepetes või lepingutes. Seepärast olime häiritud - ja ma olen kindel, et ka teie olite häiritud - ühe eelkõneleja soovitusest, et ühe teatava riigi vägedele oleks lubatud sekkuda kuni selle piirini, mis on olnud ühe tänaseks oma olemasolu lõpetanud riigi piiriks. Ja ma ei mõtle siin endist Austria-Ungari Keisririiki, kui te mu vihjest õigesti aru saate. Eesti võib toetada üksnes niisugust seisukohta, mille kohaselt rahuvalveüksuste valik Julgeolekunõukogu poolt toimub rahvusvahelise üldsuse heakskiidul. Niisugusel tingimusel tunnetab Eesti moraalset kohustust osaleda rahvusvahelises rahuvalves oma võimaluste piirides, ja paljus muuski. DEMOKRAATIA JA MAJANDUSLIK ARENG Sellega olen jõudnud kolmanda probleemi juurde, milleks on demokraatia ja vabaturumajanduse kindlustamine Eestis pärast viiekümneaastast koloniaalse majanduse absurdsust. Eesti on olnud uskumatult edukas, aga teiega koos, ekstsellentsid, võiksime koos veelgi edukamad olla. Demokraatia ja vabaturumajandus on omavahel seotud, sest nad eeldavad õigust ja kohustust vabalt otsustada. Vaba mõtte mahasurumiseks kulutas endine Nõukogude Liit, loodetavasti viimne koloniaalimpeerium, enam raha kui oma tuumaarsenali loomisele. Vabaduse tapmine ja agressiooni sünnitamine on ühe medali kaks külge. Iga totalitaarse rezhiimi esimeseks vaenlaseks on sisevaenlane ja esimeseks ründeobjektiks inimese vaba mõtlemine. Te kõik tunnete Adam Michnicu suurepärast lauset, et lihtne on kalast kalasuppi keeta, ja võimatult raske on kalasupist luua akvaarium elavate kaladega. ÜLEMINEKUMAJANDUSEGA RIIGID Lubatagu osutada, et Eesti peamiseks kapitaliks liikumisel vabaturumajandusse on olnud meie rahva idealism. Seda on kogutud totalitaarse okupatsiooni viiekümne aasta kestel; idealismi varud Eestis on suured, aga mitte lõputud. Kunagi saabub väsimus, millele võib järgneda poliitiline apaatia ja tüdimus nii õigustest kui kohustustest. Seepärast on meil vähe aega. Käsumajanduse asendamine turumajandusega mõjub desintegreerivalt riigile ja indiviidile senikaua, kuni turg hakkab tööle. Kord tööle hakanud, töötab turg majandusliku ja sotsiaalse integreerimise kasuks. Seda teades oleme huvitatud pigem kaubandusest kui abist, - not aid but trade. Tahame tingimata säilitada ja laiendada oma vabakaubanduslepinguid ja tegutseme Brüsselis intensiivselt selle heaks. Mu eesmärgiks oli osutada, et rahvusvahelisse üldsusse on astunud uus osaleja nimetusega üleminekumajandusega riigid. Siit kerkib küsimus: kas ÜRO on mõistnud hinnata meie võimaluste ja vajaduste eripära? Eesti ei kuulu ei esimesse, teise ega kolmandasse maailma. Kas vajame neljandat maailma? Või tundlikumat reageerimist maailmale, mis on ühtaegu pidevas muutumises, ent samas tegutseb enesesäilitamise nimel? Võtame näite, mis on võrdselt ebameeldiv nii teile kui minule. Selleks on endise Nõukogude Liidu rahaliste kohustuste - sealhulgas ÜRO liikmemaksu - jaotamine viieteistkümne maksukohuslase vahel. Eesti on korduvalt rõhutanud, ja ma rõhutan siit kõnetoolist ka täna, et me ei kavatse sellega nõustuda. Eesti Vabariik ei ole kunagi olnud endise Nõukogude Liidu tunnustatud osa. Nüüd võime seda valjul häälel kinnitada, sest ajad on muutunud, kuid muutunud ajaga peab sammu pidama ka meie organisatsioon. EESTI ABI TEISTELE RIIKIDELE Eesti tajub oma kohustust abistada teisi riike, nagu viimastel aastatel on abistatud meid. Eesti on alles toibumas viiekümneaastase okupatsiooni laastavatest tagajärgedest. Ometi on meil hästi koolitatud eriteadlasi, kes võiksid Ühinenud Rahvaste Organisatsiooni kaudu abiks olla nendes maades, kus nende oskusi vajatakse. Võiksin viidata kas või meie kogemusele stabiilse rahvusliku vääringu käibelelaskmisel, aga ka niisugustele Eestis traditsiooniliselt tugevatele aladele, nagu tervishoid, keeleteadus, loomakasvatus. ÜRO REFORMIMINE Lubage lõpetada paari väga isikliku märkusega. ÜRO läheneb oma viiekümnendale aastapäevale. Teise maailmasõja järgne maailm läheneb viiekümnendale aastapäevale. ÜRO harta ei ole muutunud. Maailm seevastu on muutunud tundmatuseni. Seda süvenevat vastuolu on kõige valusamalt tajunud ÜRO kõige tundlikumad liikmed. Need on väikeriigid. Usun, et väikeriikidel kui maailma riikide enamikul lasub seepärast kohustus maailmakorda uuesti defineerida. Suurriikidel on suuremad kohustused, väikeriikidel suuremad võimalused. See ei ole vastuolu, see on tasakaal. Mõelge kas või sellele, missugune määratu eelis on eskimosüstal supertankeri ees: süst võib ennast pöörata uuele kursile koha peal, supertanker vajab selleks ohtlikult palju aega ja ruumi. Parim koht maailmakorra uueks defineerimiseks on Ühinenud Rahvaste Peaassamblee. Olen sügavalt tänulik peasekretär Boutros Boutros-Ghalile, et ta on seda vajadust tajudes usaldanud meie kätte oma nägemuse stabiilsest maailmast pealkirja all ""An Agenda for Peace"". Euroopa ühe väikseima riigi ja ühe vanima rahva esindajana tahaksin osutada, et viimase sajandi ja eriti viimaste aastakümnete tendents kõneleb väikeriikide arvu suurenemisest ja suurriikide arvu kahanemisest. Ühinenud Rahvaste päevakorda on tõusnud Julgeolekunõukogu alaliste liikmete arvu suurendamine. Eesti toetab seda kui sammu tänase realiteedi poole. Isiklikult söandaksin teile, lugupeetav Peaassamblee, esitada järgmise küsimuse: kas Julgeolekunõukogus ei peaks leiduma alalise liikme koht ka maailma riikide enamikule, Väikeste Riikide alalisele esindajale? Mul ei ole vastust sellele küsimusele ja ka teil ei ole. See ei ole traagiline. Vastuste otsimine ongi ÜRO tulevik ja meie ühine lootus. Praegu kõneldakse kultuuride fataalsest erinevusest. Sellega tunnustatakse konfliktide fataalsust. LOOTUS Mu daamid ja härrad, konfliktid ei ole paratamatud üksnes seepärast, et inimene on Buddha või Jehoova või Kristuse või Allahi või Siberi kaugete metsade šamaani nägu. Kultuurid peavadki olema erinevad, et inimene oma õiguste ja kohustustega oleks inimese nägu, lootuse nägu. Päev enne siia tulekut lugesin kuulsa Soome teadlase Matti Kuusi raamatust, mida inimesele tähendab lootus. Mehhiklane ütleb: lootusest ei saa kõhtu täis, aga ta hoiab hinge sees; Kanuri-aafriklane ütleb: lootus on elu tugisammas; filipiinlane ütleb: julgus on lootuse vili; maltalane ütleb: kes lootuse maha matab, kooleb. Selles erinevuses on inimkonna ühtsus. Ajas püsiv ning muutuv ÜRO on inimkonna kollektiivne lootus. Ekstsellentsid, härra peasekretär, lugupeetavad saadikud, ma tänan teid teie lootusrikka kannatlikkuse eest."
"Vabariigi Presidendi tervitus Eesti Spordi kongressil Nokia Kontserdimajas 11. novembril 2010","Ilves",2010,"Hea spordirahvas,mu daamid ja härrad. Usutavasti te kõik jagate seisukohta, et Eesti riigi ja rahva püsimajäämise ning turvalise käekäigu kindlustamiseks peab ühiskond täitma paar olulist eeltingimust. Minu hinnangul seisab meie riigi olevik ja tulevik tervetel ning haritud inimestel, teiseks, lääne liberaalsele demokraatiale tugineval riigivalitsemise süsteemil ning, kolmandaks, ühiskonna liikmeid sidustaval väärtusruumil, keelel ja kultuuril. Sporditegemine ehk laiemalt võttes kehaline aktiivsus on nii eluviiside kui ühise väärtusruumi osa. Normaalses, vabas ja demokraatlikus riigis on sport selle tipptasemel üks inimeste ja huvigruppide vaba eneseteostuse vorme, mida riik vastavalt kokku lepitud reeglitele toetab ja soodustab. Seda teeb ta ennekõike põhjusel, et kodanike tervislikud eluviisid, sealhulgas sporditegemine, on parim investeering iseendasse ja tulevikku. Tippsportlased on aga omamoodi reklaamiagendid, terve eluviisi kehastajad ning tuhandete poiste ja tüdrukute eeskujud. Mul on väga hea meel, et see teadmine Eestis aasta-aastalt üha kindlamalt kanda kinnitab. Just see – spordile ja tervisele kulutatud aeg – näitab ühiskonna arengutaset, meie küpsust kodanike ja inimestena. Tõsi, paljude meelest piirdub hinnang spordi hetkeseisule vaid Eesti sportlaste saavutustega rahvusvahelistel võistlustel. See justkui kinnitab meie riiklikku tõsiseltvõetavust. Mõne meelest vaatab medalitabelist vastu koguni riikide võrreldav paremus riigi ja rahvana. Sellise vaateviisi ekslikkus peaks meile juba ammu selge olema. Ida-Saksamaad ja Nõukogude Liitu pole riikidena enam ammu elavate kirjas. Kunagiste võitude ja rekordite tagant paistavad valemängijate ja inimkatsete käigus ohverdatute näod. See paraku ei tähenda, et toonase süsteemi – võit iga hinna eest – ihalejad kuhugi kadunud oleksid. See väljendus päris ilmekalt mõni aeg tagasi, kui ka Eestis toodi tõsimeeli eeskujuks üht riiki, mille president pärast võistkonna ebaõnnestunud ülesastumist spordijuhid vaibale kutsus, mõne neist vallandas ja allesjäänutelt järgmiseks korraks medaleid nõudis. Eesti debatiruumis olen kuulnud üleskutseid, et kehvalt esinenud sportlane peaks oma toetusraha riigile tagasi maksma. See, mu daamid ja härrad, on totalitaarne suhtumine, mille aeg Eestis on loodetavasti alatiseks läbi. Jah, iga rahvas, eriti väike rahvas, vajab kangelasi. Me näeme nende saavutustes justkui iseenda, nii üksiku kui ühise tugevuse peegelpilti. Meiegi säravaimateks staarideks on olnud tippsportlased, kelle väljapaistvad saavutused on rahva kohati reaalsustaju kadumiseni ära hellitanud. Aga need ei ole meie kõigi, rahva või spordisüsteemi saavutused. Need medalid ei ole ühisomand. Need medalid ja võidud kuuluvad võimekatele inimestele, oma ala maailma tippudele. Riik on neid sportlasi toetanud, nagu ta toetab oma võimekaid teadlasi, kirjanikke ja teisi talente. Kui me selle toetuse eest midagi vastu tahame, siis võitlejahinge ja ausat mängu. Pinget ja häid emotsioone. Aga üha enam ka teatud sotsiaalsete rollide täitmist, eeskujuks ja julgustajaks olemist. Suur sportlane on ka inimesena suur, nagu iga päev ise kogeda võime. See on tippsportlase põhiline ühenduslüli oma rahvaga. Kui see ühendus toimib, siis kajastub see peagi laiemas eluviisimuutuses, arstivisiitide kahanevas koguarvus ja tervena elatud aastate lisandumises. Me mõõdame seda harrastajate hulgaga ujulas, jõu- ja pallisaalis, metsarajal ja rahvaspordiüritustel. Igaüks, kes leiab iga päev tunnikese enda liigutamiseks ja enese ületamiseks, on kangelane. Sest seeläbi kingib ta iseendale ja oma lähedastele täiendavaid eluaastaid ja lisakoguse ühiseid rõõme. Just seda, mitte ainult medalite sära, peame siin saalis ja iga hetk silmas pidama, seda soodustama, ise eeskuju näitama ja selleks eeldusi looma. Soovin Eesti Spordi kongressile sisukat ja edasiviivat mõttevahetust. Ma tänan."
"Vabariigi President sõjaväeorkestrite festivalil EST-TATTOO 12. novembril 2004 Saku Suurhallis","Rüütel",2004,"Austatud kaitseväe juhataja, kaitseväelased, lugupeetud daamid ja härrad! Õnnitlen teid kõiki Eesti Kaitseväe ja Kaitseliidu 86. aastapäeva puhul! See on meie kõigi ühine tähtpäev, sest on ju kaitsejõud läbi aegade olnud vabaduse ideaali ja isamaa-armastuse kandjaks. Eesti sõjavägi on meie vaba riigi ja rahva lahutamatu osa. Kaitsejõudude käekäik, tase ja maine on riigi kõigi kodanike ühine hool selleks, et uute põlvkondadeni kanduks eelmiste põlvede isamaalisus ja patriotism. Ja ehkki võõrad sõdurisaapad on tallanud meie maad, võime võõrvõimust rääkida õnneks minevikus. Tulevik on aga meie endi kätes. Ei ole liialdus väita, et sõjaväest, tema isikkoosseisu ja reservväelaste võimekusest sõltub paljuski eesti rahva käekäik, sest sellest sõltub meie vabadus. Püsivat soovi kaitsta oma rahvast ja maad kinnitab ilmekalt Kaitseliit, mille vabatahtlikest koosnev liikmeskond üha suureneb ja nooreneb. Eesti rahval on põhjust saatusele tänulik olla, kuna meie kõrval on tugevad liitlased. Äsja nägime erakordset ja meeldejäävat etendust, mille sarnast saab loodetavasti edaspidigi Eestis näha. Lisaks elamusele pakkus etendus ka mõtlemisainet. See andis ajendi endale ja teistelegi meelde tuletada, et sõjaväes leidub peale karmi argipäeva ja ohtude ka rõõmu ja ilu - kui meenutada kas või äsja kuuldud kaasakiskuvaid meloodiaid. Lubage tänada kõiki tänaseid esinejaid, etenduse korraldajaid ja loomulikult ka publikut. Usun, et lahkume täna siit veelgi uljama sammu ja sirgema seljaga, kui tulime. Rõõmu ja rahu meile kõigile!"
"Vabariigi President innovatsiooni aastakonverentsil INNOESTONIA Tallinnas 9. novembril 2006","Ilves",2006,"Mu daamid ja härrad, alustaksin kõigile teada faktist: Eesti majandus kasvab hämmastavas tempos. Viimase kuue aasta keskmine majanduskasv on ligi kaheksa protsenti, viimaste kvartalite kasvunäitajaid märgitakse kahekohaliste arvudega. Tööpuudus on mõnede indikaatorite järgi olematu. Üks tuttav ettevõtja mainis hiljuti, et temale meenutab praegune olukord rublaaja lõppu, mil töötajate palkasid ei korrigeeritud mitte kord aastas vaid kord kuus. Eesti osaleb jätkuvalt Euroopa Liidu liikmestaatusega kaasnenud arengukiirenduses, paiknedes koos teiste Balti riikidega Euroopa kõige kiiremini kasvavas majandusruumis. Majanduse arengu märkideks on kõrgemad palgad ja pensionid ning ettevõtjate kasvavad kasumid. Üha uued arendusprojektid kinnisvaraturul ja uhked koolimajad. Aga neiks märkideks on ka inflatsioon, silmapiiri taha vajunud euro kasutuselevõtt ja teravalt peale suruv oskustööjõu nappus. Rääkimata tarbimise pillerkaarest, mis vaatab vastu jaekaubanduse 25-protsendilisest käibekasvust, nii kinnisvarahindadest kui uute sõiduautode müügistatistikast. Me võime õigusega väita, et majanduslikus mõttes läheb Eestil praegu hästi. Küsimus on – kui kaua veel, mis saab edasi, kas oleme valmis kasvu aeglustumiseks ja võimalikeks tagasilöökideks? Eesti Panga eile avaldatud prognoosi järgi on majanduse kasvutempo saavutanud oma lae ja ees ootab mõningane langus. Eesti Pank teatas ka, et Eesti majandust ohustavad riskid on suurenenud. Samal ajal purustab eraisikute laenukoormuse maht uusi rekordeid. Vaid vähesed analüütikud söandavad vastuvoolu ujudes juhtida tähelepanu majanduskeskkonda pikemas perspektiivis ähvardavatele ohtudele. Kuulajaid ja hoiatuste järgi tegutsejaid paraku napib. Mis need riskid siis on? Esiteks, Eesti majanduskasv põhineb suuresti välisraha sissevoolul ja kütab üles sisetarbimist. Eesti jooksevkonto puudujääk mitte ei kahane vaid kasvab, küündides 13 protsendini sisemajanduse kogutoodangust. Me kulutame rohkem kui teenime, me tarbime rohkem kui toodame. Selline olukord ei saa kesta lõputult. Teiseks, ja siin tsiteerin Balti Uuringute Instituudi mullust analüüsi “Made in Estonia”: “Paradoksaalselt näitab Eesti senise arengu analüüs, et tööstuse tehnoloogiline struktuur ei muutu mitte teadmistemahukamaks ja keerukamaks, vaid pigem vastupidi – tööjaotus väheneb, spetsialiseerumine väheneb, vähenevad oskused ja oskustööliste arv, väheneb suutlikkus kasutada uusi ja tekkivaid tehnoloogiaid.” Tsitaadi lõpp. Me näeme ja loeme, et osa ettevõtjad on põhitegevusest ehk tootmisest loobumas ja selle asemel keskendunud kiiremat tulu tõotavatele valdkondadele. Selle üheks näiteks on kinnisvaraarendus. Mis saab aga siis, kui viimane vaba maatükk või ehitis on rahaks tehtud? Selle asemel võiksid ettevõtjad kasutada soodsat konjunktuuri ja investeerida jõuliselt tootmise ümberkujundamisse. Tuleks moderniseerida sisseseadet, mis lubaks tulevikus vähema tööjõukuluga toota konkurentsivõimelisemat kaupa. Paremat aega kui praegu ei tule. Samas ei loo Eesti majanduse olemasolev üsna madalatehnoloogiline struktuur tuleviku jaoks vajalikul määral uusi teadmisi ja ideesid. Meie olemasolev ja Euroopa Liidu keskmisega võrreldes odavama tööjõu eelis on aga kadumas, kui Rumeeniast ja Bulgaariast saavad tuleva aasta hakul Euroopa Liidu uued liikmesriigid. Majanduse stabiilse ja pikaajalise kasvu eelduseks on Eesti ettevõtete võimekus müüa piisaval hulgal kõrge lisandväärtusega kaupu ja teenuseid. Ilma tootlikkuse pideva tõusuta ja kõrgete professionaalsete oskustega inimesteta pole edu loota. Iga enesest lugupidav Eesti poliitik kasutab Eesti tulevikust rääkides märksõnu “teadmistepõhine Eesti” või “teadmistepõhine majandus”, need mõisted ummistavad meie arengukavu ja tulevikuplaane. Sellest hoolimata ei ole paljud nendest plaanidest täna veel tegeliku sisuga täitunud. Meie ainus võimalus ambitsioonikate eesmärkide saavutamiseks on innovaatilisus ehk uuendusmeelsus. Meil tuleb suurendada Eesti funktsionaalset võimekust, meil tuleb teha Eesti suuremaks. Täpselt nii, nagu tegime eelmise sajandi lõpus, kui muude asjade kõrval rajasime e-maksuameti. See lähendas riiki rahvale, see aitas kokku hoida aega ja tööjõudu, see vähendas korruptsiooni ja pettuse riske. Me peame ka oma tänastes otsustes lähtuma samasugustest eeldustest, nagu tegime üle kümne aasta tagasi Tiigrihüppe programmi ellu kutsudes ja ellu viies. Ka siis ei olnud ju meie eesmärk kõikide koolide lülitamine internetti. Tiigrihüpe oli vaid vahend selleks, kuidas Eesti lapsed saaksid konkurentsivõimelisi teadmisi, kuidas Eesti saaks areneva maailmaga kaasa minna, kuidas muuta meie igapäevaseid toimetusi tõhusamaks. Internet ongi eeldus, see on ligipääs, see on võimalus. Tark kasutab seda oma töös ja hariduses, mõni teine piirdub vaid meelelahutusega. Ehk siis küsimus: kas Wikipedia või rate.ee? Mõlemad on internet. Head kuulajad, järgnevalt sooviksin ma jagada teiega mõningaid tähelepanekuid Eesti teadus- ja innovatsioonipoliitikast. Esiteks, me peame aduma Eesti asendit ja suurust. Mulle tundub, et me lähtume oma teadus- ja innovatsioonipoliitikas eeldusest, et Eesti on samasugune suurriik nagu seda on USA või Saksamaa. Eesti aastased investeeringud teadus- ja arendustegevusse moodustavad väikese osa mõne suurkorporatsiooni teadus- ja arendustegevuse eelarvest. 99,9 protsenti teadmistest luuakse väljaspool Eestit – Euroopa Liidus, USA-s, Jaapanis, Hiinas, Indias ja mujal. Isegi kui me mitmekordistaksime oma kulutusi teadus- ja arendustegevusele – ja seda me Euroopa Liidu finantsperspektiivi raames ka teeme – ei muuda see proportsioone. 99,9 protsenti uutest teadmistest luuakse ka edaspidi väljaspool Eestit. Kui arengukava Teadmistepõhine Eesti II järgi tuleb investeeringud teadus- ja arendustegevusse viia 2014. aastaks kolme protsendini SKT-st, siis isegi meie majanduse praeguse kasvutempo juures moodustab selle raha hulk vaid tühise osa sellest, mida investeerivad uute tehnoloogiate väljatöötamisse maailma võimsaimad ettevõtted, riikidest rääkimata. See tähendab, et kui tahame nautida majanduskasvu vilju ka edaspidi, on meie ainus võimalus saada osa teadmistest, mis luuakse väljaspool Eestit. Veelgi parem – Eesti peab saama osade uute teadmiste kaasautoriks. Osa lahendusest peitub Eesti teadlaste jätkuvas ja senisest suuremas osalemises rahvusvahelistes uurimisprojektides. Oma eelmisel töökohal Euroopa Parlamendis panime koos kolleegidega kokku visiooni Läänemere piirkonna uuest arengustrateegiast. See näeb muude asjade kõrval ette ka teadus- ja arendustegevuse tööjaotust, parimate ajude kontsentreerimist olemasolevatesse ja loodavatesse uurimiskeskustesse, mida märgistasime terminiga centres of excellence. Eestil võiks olla ambitsioon saada üheks sellistest keskustest. Loomulikult saavad siin kõne alla tulla valdkonnad, kus meil on juba ette näidata arvestatav kompetents. Sama oluline kui meie teadlaskonna osalemine rahvusvahelistes projektides on meie akadeemilise hariduse olukord Eestis. Leian, et me peame võtma suuna meie ülikoolide ja teadusasutuste radikaalsele rahvusvahelistumisele. Meil pole teist valikut, arvestades näiteks demograafilisest olukorrast tulenevat tõika, et viie aasta pärast väheneb ülikoolidesse astujate hulk poole võrra. Kvaliteetse kraadiõppe organiseerimiseks tuleb tekkiv tühimik täita välisüliõpilastega. Tuleb leida ka välisõppejõud, kes asuksid neid juhendama. Või, kui see tee meid ei rahulda või kui sellest ei piisa – meil tuleb riiklike stipendiumide toel aidata kaasa Eesti noorte teadlaste praktiseerimisele maailma tippülikoolides ja teaduskeskustes. Lootuses, muidugi, et nad tulevad Eestisse tagasi. Teiseks, meil tuleb vaadata innovatsiooniprotsessi pisut laiemalt kui seda on teadus- ja arendustegevuse tulemite rakendamine ettevõtluses. Värskeim Oslo Manual, mille alusel kogutakse ja analüüsitakse OECD ja Euroopa Liidu innovatsioonistatistikat, märgib, et ehkki teadus- ja arendustegevus on ülioluline innovatsiooniprotsessis, ei põhine suur osa innovaatilisest tegevusest teadus- ja arendustegevusel vaid haritud oskustööjõul, ettevõtete ja teadusasutuste koostööl ning õppimisvõimelistel organisatsioonidel. Lühidalt kokku võttes – rahast ei piisa. Ükski raha ei asenda ajusid. Talentide otsimine ja ostmine, nende meelitamine ja koondamine on tegevus, millele on täna keskendunud nii riigid kui korporatsioonid. Ma ei ole kindel, et Eesti on siin piisavalt pingutanud. Pigem näeme, kuidas spetsialistid Eestist ära lähevad. Sinna, kus lisaks kõrgemale palgale on ka paremad võimalused eneseteostuseks ja meeldivam elukeskkond. Meil tuleb need inimesed tagasi tuua. Veelgi enam, meil tuleb mõelda, kuidas muutuda globaalses ajuderändes magnetiks, saada ajude tootjast nende tarbijaks. Usutavasti on enamus Eesti ettevõtjaist minuga nõus, kui ütlen, et meil tuleb lihtsustada regulatsioone spetsialistide värbamisel niinimetatud kolmandatest riikidest. Jah, meie ränga ajaloo tõttu vaatab Eesti rahvas sisserändajate suunas kahtlevalt. Aga alternatiiviks on suletus ja mahajäämus. Pealegi ei räägi me kümnetest tuhandetest võõrastest liht-töölistest vaid teaduste doktoritest ja kvalifitseeritud inseneridest. Lugupeetavad kuulajad, lõpetuseks peatuksin meeleldi, aga põgusalt veel ühel valdkonnal, mille innovatsioon on Eestile eluliselt vajalik. See on energeetika, täpsemalt Eesti majanduse energiaefektiivsus. Nagu me teame, kulutab Eesti iga väärtusühiku tootmiseks kordades rohkem energiat kui Saksamaa või Taani. Esimene samm selles suunas, et vähendada ühtaegu nii energiasõltuvust kui ka energeetikasektori negatiivseid keskkonnamõjusid, on tarbida vähem energiat. Kutsun teid püstitama eesmärki ja kaasa mõtlema: kuidas säilitada ja saavutada majanduskasvu ja heaolu kasvu nii, et sellega ei suureneks energia tarbimine? Kas ja kuidas suudame viia säästva arengu põhimõtteid kõigisse eluvaldkondadesse, põllumajandusega alustades ja elamuehitusega lõpetades. Ma ei eelista energiavaldkonna innovatsiooni näiteks biotehnoloogia või geeniuuringute omale. Ent meil ei ole teist valikut, ei majanduse ega ka julgeoleku mõttes, kui leida energiaefektiivseid lahendusi nii kodumajapidamiste, tööstuse kui ka teeninduse jaoks. See on nagu kümnevõistlus, kus tugevusest vaid ühel alal ei ole midagi kasu. Ja vastupidi – iga kett on täpselt nii tugev, kui on selle nõrgim lüli. Miks ei võiks Eesti olla riik, mis kogub üle maailma tuntust oma energiaefektiivsete tehnoloogiatega? Ma leian, et olukorras kus nõudlus energiaefektiivsete toodete ja tehnoloogiate järele maailmas hüppeliselt kasvab, oleks see üks nišš, kuhu Eesti võiks pürgida. Ja pealegi on meil ju kasutada olemasolev ajuressurss näiteks põlevkivitehnoloogias. Ma tervitan ühiskonnas käivitunud debatti Eesti energiatootmise tuleviku küsimuses. Loodan, et võimalike lahenduste hulgas tugevneb märkimisväärselt ka taastuvenergia positsioon, olgu siis tuule- või bioenergia kasutamise näol. Meil on vaja saavutada üleüldine konsensus ambitsioonikate eesmärkide ja nende saavutamise viiside vahel. Näitena sellisest konsensusest tooksin Rootsi soovi vabaneda 2020. aastaks täielikult naftasõltuvusest. Eesti on lähiminevikus tõestanud, et me suudame saavutada eesmärke, mida kogu ümbritsev maailm pidas ülejõukäivaks. Me oleme tõestanud, et väiksus võib sageli olla eelis ja mitte puudus. Miks ei peaks nii minema ka meie majanduse kaasajastamise, teaduse ja tehnika arendamise valdkonnas. Võimalused on olemas, tuleb neid vaid targalt ära kasutada. Edu meile selleks."
"Vabariigi Presidendi pöördumine Vabariigi Peaministri ja Valitsuse poole 8. oktoobril 2001","Rüütel",2001,"Lugupeetud Peaminister ja Valitsuse liikmed! Eesti Põhiseadus, mis kümne aasta vältel on tõestanud oma toimivust, määratleb meie riiki parlamentaarse riigina. See tähendab muu hulgas täidesaatva võimu täielikku aruandekohustust ja vastutust parlamendi ning teda valinud rahva ees. Presidendil on selles otsustus- ja vastutusahelas minimaalne ja pigem sümboolne roll, mis ei tähenda aga seda, et president peaks käed rüpes kõrvalt vaatama, kas ja kuidas see ahel toimib. Nagu äsja Riigikogus peetud kõnes väljendusin, tahan regulaarselt konsulteerida peaministri ja teiste põhiseaduslike institutsioonide juhtidega. Selle eesmärgiks on ootamatute olukordade vältimine presidendi ja teiste põhiseaduslike institutsioonide vahelises koostöös. Minu pikaealine elu- ja poliitiline kogemus võimaldab mul loodetavasti olla nõuandjaks ja poliitiliste jõudude vahelise dialoogi õhutajaks. Seejuures kavatsen kindlasti toetuda professionaalsete nõuandjate laiale ringile. Ees seisab 2002. aasta eelarve arutelu Riigikogus. Maailma majanduslik ja poliitiline olukord seisab silmitsi kriisiga. See kohustab ka Eesti valitsust tähelepanu pöörama Eesti enda ressurssidele ja riigisisesele tööjaotusele. Ilmselt peame rohkem keskenduma omavalitsuste toimetulekule ja Eesti riigi haldussuutlikkuse tugevdamisele. Küllap on ka ülim aeg laial põhjal rajanevate otsuste vastuvõtmiseks regionaal- ja rahvastikupoliitikas ning haridusreformis. Presidendina tahan aktiivselt osaleda konsensuse saavutamises sel pinnal. Soovin Vabariigi Valitsusele vastutustundlikku tegutsemist."
"Vabariigi President Toomas Hendrik Ilves ametisseastumise tseremoonial 9. oktoobril 2006","Ilves",2006,"Austatud härra president,Riigikogu ja Vabariigi valitsuse liikmed,Ekstsellentsid,mu daamid ja härrad,armas Eesti rahvas. Astun täna teie ette täis austust ja aukartust. Mõistan, et väärikate eelkäijate kombel jätkamine ning vabariigi vaimu kandmine hakkab täitma mu töid ja päevi. Kohustus hoida ja edasi kanda 1918. aastal loodud Eesti riiki kätkeb endas vastutust, mille olete järgmiseks viieks aastaks mulle usaldanud. Head kuulajad. Kaheksakümmend kaheksa aastat tagasi kutsusid meie esiisad ja -emad ellu Eesti Vabariigi. Nad võitlesid selle endale kätte Vabadussõjas ja tõid maailma kaardile täiesti uue riigi. Sellega sai Eesti rahvas suureks; suuremaks kui meid iialgi peeti võimeliseks saama. Need rahvad, kes on võitnud õiguse elada oma riigis kui rahva turvalises kodus, on õnnelikud rahvad. Eesti rahva oma kodu jäi kahjuks de facto püsima napiks paarikümneks aastaks. Vaid üks põlvkond sai iseseisvas Eestis sündida ja täiskasvanuks sirguda. Siiski — piisas sellest ainsastki põlvkonnast, et demokraatliku Eesti Vabariigi idee, ühine unistus riigist, kandis meie rahva läbi pika okupatsiooni, läbi loetlematute kannatuste, ülekohtu ja kurjuse. Demokraatliku Eesti idee võimaldas meil oma iseseisvuse taastada. Sündis ime, mille eest oleme tänulikud tolleaegsetele liidritele, meie rahva kultuuri loojatele ja kandjatele, eriti aga sadadele tuhandetele inimestele. Nende üksmeel, kindel tahe ja ühine pingutus andsid Eesti rahvale riigi tagasi. Me mõistsime aga kiiresti, et pelgast iseseseisvusest ei piisa. Maailm on täis iseseisvaid riike, mille elanike ainsaks unistuseks on sealt lahkuda või põgeneda. Me tunneme ka eduka majandusega riike, mille valitsused sugugi ei järgi õigusriigi põhimõtteid. Täna, 15 aastat pärast iseseisvuse taastamist, söandan ma sellele mõeldes sõnastada ülesande ja kohustuse: viie aasta pärast tuleb meil anda esimesele uues iseseisvas Eestis üles kasvanud põlvkonnale üle riik, mis näeb välja ja käitub nii, nagu poleks okupatsiooni kunagi olnudki. Loomulikult ei saa me teha viitekümmet okupatsiooniaastat olematuks. Kuid üks inimpõlv – kakskümmend aastat – on aeg, mille põhjal saame otsustada: kas tulime toime või mitte? Kas me oleme teinud Eesti suuremaks, paremaks, turvalisemaks ja kodusemaks? Eesti Vabariigis sündinud ja kasvanud põlvkond ei pea enam kuulama ega mõistma vabandusi, et nende vanematel polnud teist valikut, et me küll tahtsime, aga ees olid vesi ja kõledad kaljud. Meil pole enam õigust vabandada end välja öeldes ""taasiseseisvunud Eesti"". Uus põlvkond ei mõista enam sõna ""taas"". Ja nii olgugi! Mulle pole kunagi meeldinud küsimus ""kas me siis sellist Eestit tahtsime?!"" See küsimus sõnastab jõuetu allaandmise. Meie riik pole mitte soovimise või tahtmise, vaid tegutsemise tulemus. Meie riik on igal oma eksisteerimise hetkel meie endi, kodanike, mitte aga Moskva, Brüsseli või Rahvusvahelise Valuutafondi looming. Meie riiki pole loonud ükski eraisik, ükski valitsus, erakond ega firma. Eestit peame julgelt ja sihikindlalt kujundama meie ise, meie kõik, iga päev. Küsima peab seetõttu hoopis nii: ""millist Eestit me tahame pärandada oma lastele?"" Siit koorub ka meie ees seisev ülesanne ja sihiseade: kuidas edasi? Hea Eesti rahvas. Inglane John Locke ja veidi hiljem prantslane Jean-Jacques Rousseau rääkisid juba 300 aastat tagasi, et riik on kodanike kokkulepe selle kohta, kes valitseb ja kuidas seda tehakse. Ühiskondlik lepe, millest nad kirjutasid, eeldab, et riik on kodanike oma. Õigus otsustada, mida riik teeb, antakse valitsejaile nii kauaks, kui kodanikud sellega nõus on. Selline lähenemine kohustab meid kõiki, kellele rahvas on usaldanud juhtimise ja vastutuse, tegutsema kodanike ning mitte millegi muu nimel. Kui mõni õigustab hämarat tehingut sõnadega, et ""riik ei saanud ju sellest kahju!"", siis ütleja ei mõista, mis asi on riik. Ühe või teise grupi mistahes suvaline ja varjatud eelistamine petab kodanikke, see rikub kodanike ja riigi vahelist kokkulepet. See riivab kodanike usku õiglasse riiki. See saeb pikkamööda läbi õigusriigi kandvad talad. Kui ma räägin siin kodanikest ja kodanike riigist, siis ma räägin tsiviilühiskonnast, aga mitte kodakondsusseadusest. Kui me soovime, et kõik inimesed Eestis viie aasta pärast tunneksid uhkust, et nad elavad just Eestis ja mitte mujal, siis peame mõtlema kõigile oma kaaskondlastele, nende rahvusest, päritolust ja usutunnistusest hoolimata. Selle kõrval lasub meil kohustus seista nende eest, kes okupatsiooni ajal kannatasid, aga on ka kohustus leppida nendega, kes okupatsiooni ajal tegid neile haiget. Me ei saa edasi minna vastastikuse siunamise ja süüdistamisega. See ei tähenda, et tuleks, nagu meile sageli Idast soovitatakse, minevik unustada. Kui aga tahame iseseisvas Eestis sündinud põlvkonnale pärandada vaimselt terve riigi, siis ei tohi minevikku enam kasutada malakana. Minevik ise ei saa kedagi karistada ja kahtlustada siis, kui minevik paistab läbi, on teada ja avalik. On saabunud aeg pöörata uus lehekülg ja mõelda tulevikule. Ent selleks tuleb teha palju rohkem, kui küsida ühtedelt vabandamist ja teistelt andeksandi. Kui tahame, et Eesti oleks suur ja suuremeelne, siis peame pakkuma kõigile siin elavatele inimestele midagi kordumatut, Eestile ainuomast ja paeluvat. Me peame pakkuma põhjuse, mis hoiaks Eesti noori Eestis ja tooks tagasi ka need kümned tuhanded, kes on siit viimase 15 aasta jooksul lahkunud. Eesti uus lehekülg eeldab, et me muutume paremaks. Et me ei süüdista, ei hirmuta ega ähvarda, ei maksa kätte ega solva. Me peame hakkama käituma nii, nagu tahaksime, et meiega käituksid teised. Teised inimesed ja teised riigid. Alternatiiv on karm. See on olelusvõitluslik riik, kus on võitjad ja kaotajad. Riikide vahel võidaks suur väikest ja toores jõud määraks kõik. Meie tahame, et Eestit, väike nagu ta on, koheldaks võrdselt. Et meie suhtes kehtiksid kõikjal needsamad reeglid, millest me ise teistega suheldes lähtume. Aga see tähendab, et me peame ka riigi sees nii käituma. Armsad sõbrad. Olgem ausad – riigina ja rahvana on meil viimasel ajal läinud hästi. Majandus kosub, palk ja pension tõuseb, rahva elujärg paraneb. Eesti kuulub NATO-sse ja Euroopa Liitu. Oleme riigi ja rahvana jõudnud sihtideni, mis vaid üks inimpõlv tagasi, 1986. aastal, kuulusid sahtlisse kirjutatud ulmeromaani. On juba ka kurdetud, et pärast liitumist Euroopa Liidu ja NATO-ga pole Eestil enam sihti. Et oleme koolilapse kombel pingutanud enam kui kümme aastat, lõpetanud edukalt ka ülikooli ning saanud kätte kõik, mida suureks saamise teel oleme tahtnud saavutada. Ning oleme justkui nõutud, et mida nüüd, justkui täiskasvanuks tunnistatuna, peale hakata. Kuhu sihte seada, millist vastutust võtta endale täiskasvanud riigina? Küsigem aga edasistele sihtidele mõeldes praegu endilt ja küsigem ausalt: kas rahval ja riigil on ka seesmiselt niisama hästi läinud? Mis on juhtunud meie unistuste riigiga, demokraatlise Eesti Wabariigiga, kui selle kodanikud kardavad avaldada vabalt oma arvamust; kui kodanikud on hakanud tundma hirmu ja meelehärmi soovi ees käituda kodanikena, talitada oma kodanikukohustuse ja südametunnistuse järgi? Meie iseseisvusliikumise lõkkele puhunud fosforiidi kaevamise kavadest on nüüdseks saanud meie endi ärimeeste plaan avada uusi põlevkivikaevandusi. Kas tõesti on oht Eesti loodusele nüüd väiksem? Kas Virumaa rahvas peaks olema rahulikum, sest võimalikku keskkonnakatastroofi ei põhjusta mitte enam otsustajad Moskvas vaid Tallinnas? Kas me saame tunda uhkust ja olla rahul, kui maapiirkondade areng on seatud sõltuvusse kohalike otsustajate parteilisest kuulekusest, mitte aga kohaliku rahva vajadustest? Kas see on mõistlik, et riigiameteid ja isegi haiglate juhtkondi mehitatakse erakondliku kuuluvuse, mitte aga pädevuse järgi? Minu südames kannab Eesti riiki Iseseisvusmanifesti kirjutatud mõte, mida siinkohal tsiteerin: Kõik Eesti Vabariigi kodanikud, usu, rahvuse ja poliitilise ilmavaate peale vaatamata, leiavad ühtlast kaitset vabariigi seaduste ja kohtute ees. See mõte on kodanike Eesti idee aluseks, algusest peale. Armsad kaasmaalased siin saalis, aga ka telerite, raadiote ja arvutite ees! Olles saanud iseseisvaks, end ise valitsevaks ja majanduslikult edukaks riigiks, kordan meie põhiülesannet: anda viie aasta pärast üle selline Eesti riik, mille tegevust suunavad kodanikud, mitte aga väike grupp inimesi. Riik ei ole mingi poliitikute klubi, kuhu pääsemiseks ülejäänutelt küsitakse liikmekaarti. Demokraatlik riik ongi see kodanike liist, mille juures meil kõigil lasub kohustus olla ja tegutseda. Need on liistud, mille juurde peame jääma. Eesti rahvas peab tundma, et Eesti hoolib; et nad elavad riigis, kus neist hoolitakse. Kui me tahame, et meie maa oleks Euroopas kõrgel kohal majanduskasvu ja heaolu pingereas, mitte aga enesetappude ja depressiooni põdejate edetabelis, siis me peame hoolima. Eesti rahvas peab aduma, et riik on nende oma. Siis vaatavad nad maailma ja järeldavad, et Eesti on küll väike, aga samas palju suurem kui selle rahvaarvu järgi võiks eeldada. Eesti on tõestanud, et ta saab hakkama. Nii teekond Euroopa Liitu ja NATO-sse kui ka näiteks Tiigrihüpe oleksid jäänud vaid ilusateks plaanideks, kui me poleks end kokku võtnud ja ühiselt tegutsenud. Me suudame jõuda ka uute sihtideni. Mu eelkäijad, president Lennart Meri ja president Arnold Rüütel, kelle tööd ma tahan siin veelkord tunnustada ja austada, tsiteerisid siinsamas kõnetoolis ametisse astudes meie Iseseisvusmanifesti rida: Eesti, sa seisad lootusrikka tuleviku lävel! Eesti rahvas on loonud oma tuleviku ja astunud üle läve. Sestap ma alustangi oma ametiaega üleskutsega kõigile kaaskodanikele: see on teie riik, tema tulevik on teie kätes. Ainult teile kuulub privileeg ja samas kohustus otsustada, kuidas me edasi läheme ja millise Eesti me oma lastele pärandame. Kas sellise Eesti, kes hoolib teistest, olgu selleks teiseks kas mõni Euroopa Liidu uus naaberriik või su isiklik naabrimees? Või hoopis sellise Eesti, kus me iseenda kõrval ligimest ei märka? Kas me heidame oma kaaskodanikele ette minevikku või otsime ühiselt uusi lahendusi? Kas me irdume riigist või võidame armastuse ja hoolivusega, et meile kõigile oleks me isamaa me õnn ja rõõm? Teeme Eesti suuremaks! See on üleskutse teile, armas rahvas, Riigikogule ja valitsusele, mulle endale – meile kõigile."
"Vabariigi President vastuvõtul austamaks Ameerika Ühendriikide 60 aasta pikkust ustavat toetust Balti riikide iseseisvusele Ameerika Ühendriikide Kongressis Washingtonis 14. juunil 2000","Meri",2000,"Kongressi liikmed, daamid ja härrad. Ühel ilusal suvepäeval 59 aastat tagasi – olin siis kaheteistkümneaastane poiss – alustasin ma veoauto kastis pikka teekonda oma sünnimaalt Eestist Siberisse. Veoauto kastis ei asuta teele selleks, et imetleda selle tohutusuure territooriumi avaraid maastikke. Minu küüditajaks oli nõukogude võim, kes pidas minu isa, nagu veel sadu tuhandeid eestlasi, lätlasi ja leedulasi, ohuks totalitaarsele režiimile. Meid aeti öösel vooditest välja, meid lahutati öös, ja ööpimeduses algas ka minu poliitiline karjäär – kuigi teadlikuks sain ma sellest alles pool sajandit hiljem. Sellele järgnenud meeleheite ja hirmu lõputus pimeduses oli ometi ka pisut valgust. Aastapäevad enne seda, kui Punaarmee meid Siberisse küüditas, pärast seda, kui Nõukogude väed olid okupeerinud Eesti, Läti ja Leedu, tegi Ameerika Ühendriikide riigisekretäri kohusetäitja Sumner Welles lühikese avalduse. Sumner Welles ütles, et Ameerika Ühendriigid ei tunnusta sõltumatute Balti riikide annekteerimist Nõukogude Liidu poolt. Kas see samm oli idealistlik? Kas oleks olnud mõistlikum selle fait accompli'ga lihtsalt leppida? Vastus on lihtne: mittetunnustamispoliitika, millele pani alguse see ajalooline avaldus, oli põhimõtteline otsus ning kajastas väärtusi, millel rajaneb Ameerika ühiskond. Teie ustavus Euroopa vangistatud rahvastele oli lootuse valguskiir meie ajaloo kõige pimedamal perioodil. Viiskümmend aastat hiljem andis teie mittetunnustamispoliitika meile seadusliku aluse meie ühiste demokraatlike väärtuste taastamiseks, mis viis meie iseseisvuse taastamiseni ja kommunistliku impeeriumi kokkuvarisemiseni. Põhimõtted on demokraatia ainsad tõelised relvad. Toon teile veel ühe näite. Kas riigisekretär Dean Acheson oli 1949. aastal sinisilmne idealist, kui ta seisis vastu Lääne-Euroopa pragmaatikutele, kinnitades neile, et NATOt ei looda ilma Norra, Taani, tillukese Islandi ja koguni Itaaliata, kellest vaid paar aastat varem oli saanud demokraatliku kogukonna liige? Kõigist neist maadest said Ameerika Ühendriikide olulised liitlased, kes andsid oma panuse transatlantilise demokraatiavööndi ja ülemaailmse julgeoleku edendamisse. Daamid ja härrad, kõigest kuu aega tagasi tutvustasid üheksa Kesk- ja Ida-Euroopa maad Lääne liidritele uut reaalsust, uut nägemust NATOst. Kartuses, et vajadus külma sõja võitu kindlustada liikmesmaade tegevuskavas enam oluline ei ole, ning et NATO on vastu võtmas uusi väljakutseid, esitasid nad ühise avalduse, mis kutsub üles langetama otsust kutsuda neid kõiki NATOga ühinema aastal 2002. Peaksime alati meeles pidama, et NATO laienemine ei ole iludusvõistlus. See tähendab sajanditevanust unistust terviklikust Euroopast, see tähendab niisuguseid põhiväärtusi nagu demokraatia ja vabadus, stabiilsus ja kollektiivne julgeolek. Nagu ütles Dean Acheson Harvardi vilistlaste kokkutulekul viiskümmend aastat tagasi: '… [Põhja-Atlandi Lepingu Organisatsioon] on arendanud rahvusvahelist koostööd, et hoida rahu, et edendada inimõigusi, et tõsta elatustaset, ning et suurendada austust rahvaste võrdsete õiguste ja enesemääramise põhimõtte vastu'. See, ma usun, ongi kogu tõde NATO laienemisest. Kui ma teel Washingtoni Eestist lääne poole lendasin, meenus mulle 1941. aasta 14. juuni – päev, mil ma vastu omaenda tahtmist pidin sõitma ida poole. Nüüd olen ma tulnud Ühendriikidesse kui Eesti president. Mõeldes neile kahele teekonnale, olen ma veendunud, et see suurejooneline nägemus ei ole mitte üksnes võimalik, vaid ka täiesti realistlik. Tänan teid. Daamid ja härrad, Tänane sündmus on igati sobiv, et raamida austusavaldust Balti rahvaste ja NATO laienemise vanale sõbrale ja toetajale. Kongresmen Gerald Solomon, Kongressi kauaaegne liige ja Balti Sõprusrühma esimees on väsimatult töötanud selle heaks, et meie nägemusest saaks reaalsus. Palju aastaid tegutses ta innukalt, et muuta meie maailmajagu vabaks ja turvalisemaks, püüdes kiirendada Vene vägede lahkumist ning hiljem toetada Balti riikide pürgimist NATOsse. Nüüd, kus ta on kahekümneaastase teenistuse järel lahkunud Senati Esindajatekojast, on meil minu arvates aeg talle austust avaldada, ja kas võiks selleks olla paremat võimalust kui tänane üritus, kus me ütleme tänusõnu Ameerika Ühendriikidele. Mul on au anda üle Maarjamaa Risti orden Gerald Brooks Hunt Solomonile, tunnustades tema teeneid Eesti riigi ees. Tänan teid."
"ÜRO Julgeolekunõukogus kõrgetasemelisel arutelul tsiviilisikute kaitse teemal","Kaljulaid",2020,"Hr peasekretär,ekstsellentsid,daamid ja härrad,eesistuja, Kõigepealt soovin ma teid tänada põhjalike ja sisukate ettekannete eest. Minu oma algab ülestunnistusest. Ma tunnen end abituna. Ja ka vastutavana selle eest, et ma ei ole suuteline enamat tegema asjade korda seadmiseks. Olles ise Ukraina konfliktijoone turvalisel poolel, rääkides mõnega neist 1,4 miljonist, kes on põgenenud sõja eest Ukrainas idaosas, Euroopas, 21. sajandil. Aga umbes 3,5 miljonit on jäänud sinna ning vajavad hädasti humanitaarabi ja kaitset. Või külastades ÜRO Migratsiooniorganisatsiooni varjupaika, püüdes mõista sinna kogunenud vähemuste kannatusi, mõned neist haavadega, mida elu ei tohiks iial põhjustada noortele inimestele. Ma tunnen end abituna. Ka kõik need asjad, mis ma neile toon, mõjuvad ebapiisavatena. Meie kõik, kes me oleme juhid, tunneme end kollektiivselt abitutena. Kui ma vaatan neisse noore inimese silmadesse, täis leppimist oma saatusega, siis ma ei suuda seda lõpuni mõista. Aeg jääb seisma ühes punktis nende ajateljel, kus minevik tähendab kannatusi ja tulevik on ebakindel. Eesti on siin, Julgeolekunõukogus, seadnud oma tegevuse keskmesse rahvusvahelise õiguse, sealhulgas rahvusvahelise humanitaarõiguse ja rahvusvahelised inimõigused. Peasekretäri aastaraport viitab sellele, et tsiviilisikute kaitsmise normatiivne raamistik reaalses elus ei toimi. Me oleme tõesti ebapiisavad kokkulepitu ellurakendamisel. Pandeemia on lisanud sellele uue ohtude kihi, mille leevendamisega tuleb hakkama saada. Eesti toetab täielikult peasekretäri üleilmse relvarahu üleskutset. Julgeolekunõukogu peab tõesti selles osas midagi ette võtma, tagamaks, et vähemalt rriigid seda üleskutset kuulda võtaksid. Eriti teevad mulle muret kõige haavatavamad – naised, lapsed ja noored. Aafrikas kardavad ämmaemandad emade eest hoolitsedes igapäevaselt mitmesuguste haiguste, mitte ainult Covid-19 nakkuse ohtu. Patricia Mwenyeheril, kes on ämmaemand Malawis, on tema sünnitusosakonnas ainult üks kraanikauss. On see piisav? Kaks nädalat tagasi vägistati Mogadishus nelja-aastane tüdruk. On selline võigas seksuaalvägivald vastuvõetav? Homme arutame liikumise „Iga naine, iga laps” kõrgetasemelisel virtuaalsel ümarlaual, mida konkreetset saame ära teha praegusel pineval ajal, milles ainus positiivne on see, et need ohud tervisele, millega inimesed maailma vähemarenenud, konfliktidest laastatud osades pidevalt silmitsi seisavad, on Covidi tõttu muutunud meie kõigi jaoks käegakatsutavateks. Eesti on panustanud ÜRO globaalsesse humanitaarabi plaani ning järgib Rahvusvahelise Punase Risti üleskutseid. Daamid ja härrad,Liibüas ei tööta 221 kooli. Keelatud rünnakud koolide, ülikoolide, õpilaste ja õpetajate vastu on konfliktipiirkondades üle maailma sagedased.Veebruaris tapeti ajakirjanikud Abdel Nasser Haj Hamdan ja Amjad Aktalati õhurünnakus Idlibile, kui nad varustasid meid otse allikast pärineva infoga Süüria konfliktis toimuva kohta.Me peame kaitsma kodanikuühiskonna organisatsioone ja inimõiguste kaitsjaid, kes on meie partnerid ja teevad ära praktilise töö, riskides oma eluga.Sõja nägu – konfliktide linlikumaks muutumine, kliimamuutused – on igimuutuv, aga kõik need näod kinnitavad meile rahvusvahelise õiguse põhiraamistiku olulisust. Uued tehnoloogiad võivad parandada humanitaarabi võimekust. Tehisintellekt juba viib uuesti kokku konfliktides lahutatud perekondade liikmeid, seda tunnistavad inimesed Punase Risti veebilehel Trace the Face. Samal ajal oleme näinud küberrünnakuid olulise tähtsusega taristu, sealhulgas tervishoiusektori vastu. Seetõttu peaks olemasolev rahvusvaheline õigus hakkama kehtima ka küberruumis. Ja küberjulgeolek peab saama osaks nii konfliktide ennetamises kui ka nende lahendamisest. Eesti lubas tuua küberjulgeoleku Julgeolekunõukokku ja ma usun, et seda oleme ka teinud. Daamid ja härrad,Julgeolekunõukogul on mitmeid vahendeid rahvusvahelisest õigusest kinnipidamise parandamiseks ja vastutusele võtmise tagamiseks. Uurivaid ja juriidilisi mehhanisme. Rahuvalvemissioonide määramise võimalus. Sihistatud sanktsioonid. Neid vahendeid tuleb rakendada kõigis konfliktiolukordades järjekindlalt. Sanktsioonide osas me jälgime murega, kuidas üleilmset pandeemiat kasutatakse ettekäändena esitamaks üleskutseid lõpetada sanktsioonid. Sanktsioonid on tehtud selliselt, et nad ei takistaks humanitaarabi osutamist. Seda takistavad teised arengud. Eesti kutsub üles võimaldama humanitaarabi takistamatut toimetamist Süüriasse. Kõik vastuargumendid mitte pikendada piiriületusmehhanisme juulisse, ei vasta kohapeal valitsevale reaalsusele. Me peame väärtustama vastutusele võtmist. Liikmesriigid peavad tegema täielikult koostööd Rahvusvahelise Kriminaalkohtuga. Ka ÜRO vaatlusmissioonid konfliktipiirkondadesse tõstavad väärtuslikul määral teadlikkust tegude toimepanijatest ja nende tegudest kohtadel. Peasekretär on korduvalt viidanud võtmeelemendile, poliitilisele tahtele, liikumaks normatiivsetest deklaratsioonidest tsiviilisikute kaitse tegeliku parandamise suunas. Mõnikord on raske mõista, kui häbematult vähe seda tahet on. Ma näen seda iga kord, kui ühe käega tüdruk püüab hoolitseda oma väikese õe eest – pilt puhtast ja süütust kannatusest –, ja iga kord, kui ma kuulen, et meie siin, Julgeolekunõukogus, et jõudnud sõnastuse osas kokkuleppele. Me oleme tugevad koos, toestatuna rahvusvahelisest õigusest ja headest inimestest üle maailma – kui me seda soovime. Tänan!"
"Vabariigi President rahvusvahelisel teaduskonverentsil ""Õiguskantsler Eestis ja Euroopas: järjepidevus ja tulevik"" Tallinnas 7. märtsil 2008","Ilves",2008,"Lugupeetav õiguskantsler Allar Jõks,head sõbrad! Tänane konverents on pühendatud ühtaegu nii Eesti Vabariigi 90. aastapäevale kui ka õiguskantsleri institutsiooni 70. aastapäevale. Seetõttu on igati asjakohane vaadata veidi minevikku ja siis tulevikku. 1. jaanuaril 1938 jõustus Eesti Vabariigi kolmas põhiseadus. Sellega loodi õiguskantsleri institutsioon, milletaolist Eesti Vabariigis seni ei tuntud. Uue riigiorgani ülesandeks oli “valvamine riigi- ja muude avalikõiguslikkude asutiste tegevuse seaduspärasuse järele”. Et tolle põhiseadusega kujundati Eesti Vabariigist presidentaalne riik, oli loomulik, et õiguskantsler asus Vabariigi Presidendi “juures” ning andis oma tegevusest aru just presidendile. Professor Jüri Uluots põhjendas uue riigiorgani loomise kava Rahvuskogu esimesele kojale 8. juunil 1937 peetud kõnes järgmiselt, tsiteerin: “[Õiguskantsleri] instituut on seda enam põhjendatud, et riigipeale võimaldatakse seaduslikkuse järelevalve. Kui riigipea paneks vastavad põhiseaduses tähendatud ülesanded mõnele vähemale ametnikule, siis vaevalt riigipea seda ülesannet, õiguslikkuse järelevalvet, tarvilikult täita saaks. Sel viisil õiguskantsler peab olema riigipeale kaaslaseks Eesti õigusliku korra süvendamise ja säilitamise ülesande teostamisel.” Eesti esimeseks õiguskantsleriks sai tuntud õigusteadlane Anton Palvadre. Täna meenutab Eesti Vabariigi esimest õiguskantslerit ja tema toonaste tööruumide paiknemist Vabariigi Presidendi Kantselei hoones mälestustahvel. Sellele on kirjutatud: “Siin töötas 1.09.1938–Eesti Vabariigi esimene õiguskantsler ANTON PALVADRE, 25.03.1886–Sosva surmalaager”. Head sõbrad! Eesti praeguse põhiseaduse ja õiguskantsleri seaduse järgi on õiguskantsler midagi enamat kui ühe institutsiooni abimees. Tema ametis on ühendatud kaks väga tähtsat rolli. Esiteks, tema tööks on valvata, et riigivõimu tegevus käiks põhiseaduse sätete ja mõtte järgi. Teisalt on ta riigi ja iga üksiku kodaniku ning elaniku vahemees. Tema on üksikisikule piltlikult öeldes riigi nägu. Erapooletus, professionaalsus, vankumatu seismine inimeste õiguste kaitsel − just nii iseloomustab demokraatlik Euroopa õiguskantslerit-ombudsman’i. Mul on hea meel, et Eesti õiguskantsleri institutsioon täidab neid ülesandeid järjekindlalt, eeskujulikult ja euroopalikult. Õiguskantsler ei saa ega tohi olla mugav ja vaikiv riigiametnik. Tema otsene kohus ongi tõstatada küsimusi parlamendi, valitsuse, presidendi või muude ametkondade tegevuse kohta, kui see tegevus või ka tegevusetus läheb vastuollu põhiseadusega, või kui riik kohtleb üksikisikut või isikuid ülekohtuselt. Ei ole saladus, et õiguskantsleri kui põhiseaduse järelevalvaja ning õigusvahemehe dualistlikus rollis peitub konflikt. Olla ühtaegu parlamendi kriitik ja usaldusalune nõuab tihti laveerimist poliitika ja õiguse piiril. Leida siin õige tasakaal – see on kahtlemata suur väljakutse igale õiguskantslerile. Nagu riik, nii ei tohi ka õiguskantsleri institutsioon ajas kapselduda, seisma jääda. Tänasele õiguskantslerile on kodanikel ja riigil teistsugused ootused kui 15 või 70 aastat tagasi: Põhiseaduspärasuse üle otsustamine nõuab õiguskantslerilt üha enam väärtustepõhist kaalumist. Inimeste õiguste tõhus kaitse eeldab probleemvaldkondade kompleksset analüüsi. Riigi julgeoleku ja ühiskonna turvalisuse tagamise ning traditsiooniliste riigifunktsioonide erakätesse andmisega seotud põhiõiguste riivamised nõuavad õiguskantsleri kõrgendatud tähelepanu. Uuel nädalal astub ametisse järgmine Eesti Vabariigi õiguskantsler, Indrek Teder, kellele soovin edu raskes töös ning keda näen neis küsimustes jõuliselt kaasa rääkimas. Tänan ja tunnustan Allar Jõksi tehtud töö eest. Viimase seitsme aasta jooksul rääkis õiguskantsler paljud keerulised asjad inimestele lihtsaks. Ta näitas, et ametnike kabinettides lihtsalt sündivad otsused võivad kodanikele kaasa tuua raskeid tagajärgi. Minu hinnangul on Allar Jõks õiguskantslerina teinud palju, et riiki ja kodanikku teineteisele lähemale tuua. Indrek Tederil tuleb seda tööd niisama tulemuslikult jätkata. Ootused on kõrged ja usalduskrediit suur. Kindlasti tahan täna ära märkida ka meie iseseisvuse taastamise järgse esimese õiguskantsleri, Eerik-Juhan Truuväli panuse selle institutsiooni arengusse. Tema õlule langes põhiseaduslikkuse järelevalvaja roll perioodil, mil meie riigis alles loodi uue põhiseaduse põhimõtetele vastavat õiguskorda. Ajal, kui demokraatia kogemus oli napp ja mängureeglid alles kujunemas. Arusaadavalt tuli õiguskantsleril sellel ajal nii seadusandjale kui ka täitevvõimu teostajaile väga sageli meelde tuletada, et võimu teostades ei tohi astuda üle põhiseadusega etteantud piiridest. Selle tööga tuli esimene õiguskantsler hästi toime, ka temal on suur panus selles, et Eesti on täna respekteeritud õigusriik. Ühtlasi soovin lõpetuseks härra Eerik-Juhan Truuväljale tema 70. juubeli puhul südamest õnne."
"Vabariigi President Eesti vabatahtlike tunnustamisel 4. detsembril 2005","Rüütel",2005,"Head sõbrad! Pole kahtlust, et iga rahvas vajab solidaarsustunnet ja ühtehoidmist. Seda vajab ka Eesti. Lühikese aja jooksul oleme võinud meiegi veenduda, et ühiskonna elujõulisus, nii-öelda tugevusvaru peitub suuresti omakasupüüdmatus abistamises ning vabatahtlikus töös kaasinimeste, oma küla või linna heaks. Küllap küsib enamik meie seast vahel iseendalt, kuidas elada oma igapäevaelu nii, et see ei mööduks mõttetult ega paneks kahetsema raisatud aega. Kas ei jäta me kiirustades, soovist olla edukas ja esimene midagi väga olulist märkamata? Täna siin saalis, kus on inimesi igalt elualalt ning igas vanuses, peaks sellele küsimusele vastama eitavalt. Teie olete oma muude tegemiste kõrvalt leidnud aega noorsootööks, külaelu edendamiseks, eakate inimeste abistamiseks, korrastustöödeks, heategevusüritusteks ning väga paljuks muuks. Selline kodanikualgatus lahendab väga palju probleeme. Või õigem oleks öelda, et nii hoitakse ära väga palju probleeme. Vabatahtlikuna töötamine ei ole Eestis veel kuigi palju tunnustust pälvinud. Ehk peame seda ühest küljest loomulikuks ning arvame ka, et küll keegi teine teeb. Seda enam on tähelepanuväärne, et leidub palju inimesi, kes teevad seda tööd ühiskonna hüvanguks ning ootamata selle eest tasu. Aga kõik saab kindlasti kunagi kuhjaga tasutud. Need inimesed, kes vabatahtlikuna tegutsevad, ei kipu sellest ise eriti rääkima ega hoopiski mitte end kiitma - seepärast jääb ehk midagi ka tähele panemata. Tänane tunnustamisüritus on pea ainus võimalus tõestada, et ühiskond on teie tööd märganud. Head kuulajad, häid mõtteid ning häid tegusid pole kunagi liiga palju. Inimlikkus ning oskus märgata enese kõrval abivajajat on suur anne. Ehkki kõik kodud ei kasvata oma lapsi selles vaimus, on ometi igaühe soov, et meid hädas üksi ei jäetaks. On tuhandeid võimalusi heategudeks, ent on ka väga palju võimalusi jätta need tegemata. Teie olete valinud esimese tee. Tänu teile on meie seas ka rohkem õnnelikke ja headusesse uskuvaid inimesi. See on ääretult oluline, kui tahame midagi vääruslikku endast tulevastele põlvedele pärandada. Meist paljud on kindlasti unistanud, kuidas suuremeelsus võiks maailma muuta. Teie oma vabatahtliku tööga olete tõestanud, et see polegi üksnes unistus ja vabatahtlikud muudavad maailma. Tänan teid selle eest!"
"Vabariigi President president Pätsi ja president Meri büsti avamisel 20. juunil 2006 Kadriorus","Rüütel",2006,"Head kokkutulnud, presidentide lähedased, ekstsellentsid, armsad kaasmaalased! Täna avame kahe suure riigimehe, Konstantin Pätsi ja Lennart Meri mälestuseks presidentide galerii siin Kadrioru roosiaias, kus on näha imeväike osa nende kahe mehe loomingust. Märksa tõsisema osa presidentide elutööst hõlmas selle paigaga seonduva institutsiooni kujundamine. Vaieldamatult on aga nende loomingu mahukaim osa ja selle tipp Eesti riik. Just selle viimase eest jääb meie rahvas neid tänuga mäletama. Kui püüda leida mingitki ühisjoont kahe presidendi vahel, siis võib mõlemat nimetada alustajaks. Seda nii riiki kui ka presidendi institutsiooni silmas pidades. Kindlasti oli sarnane seegi, et mõlemad presidendid soovisid oma rahvale ja riigile kõige paremat käekäiku, kasutades selleks oma ajastu võimalusi, mis sageli olid üsna ahtad. Siin võiksime ajalooliste paralleelide tõmbamise lõpetada, sest erinevad olid nii kahe presidendi ajastud kui ka konkreetsed ülesanded, mis riigijuhtide ees seisid. Nii nagu muutus poliitiline kord ja võimude vahekord riigis, nii teisenes ka presidendi vastutusruum, nägemus oma missioonist ja võimalus asjade käiku mõjutada. Samuti oli kahel suurel isiksusel erinev riigimehe natuur ja tegutsemisstiil. Konstantin Päts on meie omariikluse peamisi rajajaid, kes ligi 40 aastat oli Eesti avaliku elu keskpunktis. Kõneldes temast kui presidendist, ei saa tegemata jätta tagasivaadet ka Eesti Vabariigi sünniaega. Päästekomitee esimehena ning Vabadussõja-aegse peaministrina ja sõjaministrina tuli just temal langetada kriitilises olukorras kõige raskemad otsused. Esimesel iseseisvusajal püsis Konstantin Päts riigitüüri juures palju kauem kui ükski teine poliitik. Eestil puudus riikluse traditsioon ja esialgu ka rahvusvaheline toetus ning riigilaeva tuli aina arvukatest karidest ja kriisidest mööda juhtida. Jõulise poliitikuna viis ta ellu oma nägemuse riigireformist 1930. aastate teisel poolel, kui iseseisvus hakkas andma küpseid vilju. Paraku tuli presidendil olla tunnistajaks omariikluse hävitamisele võõra võimu poolt ja jagada isiklikult eesti rahva traagilist saatust. Temast sai nii märter kui sümbol. Lennart Meri riigimeheks olemise aeg jääb Eesti riigi taastamise ajajärku, mil ka maailm oli sootuks teistsugune kui Konstantin Pätsi ajal. Nüüd nõudis üleilmastumine riigijuhtidelt globaalset haaret ja maailmas toimivate protsesside põhjalikku tundmist. Selgus, et Eestil on niisugused inimesed olemas. Ereda loomingulise isiksusena paistis Lennart Meri välja rahvusvahelisel areenil ja tegi väga palju väärika koha kindlustamiseks Eestile maailmas. Tema tööks sai ka presidentuuri taastamine ning selle väärikuse hoidmine üheksa aasta jooksul. Head koosolijad! Väljapaistvad isikud on läinud ajalukku eelkõige oma epohhiloovate tegudega. Nii on see ka meie presidentidega, keda täna austame. Eesti Vabariigi presidendid Konstantin Päts ja Lennart Meri on andnud hindamatu panuse, viimaks ellu mitmete põlvkondade julgeimad unistused oma riigist ja iseolemisest. See, et oleme täna iseseisev rahvas ühinenud Euroopas, on paljuski nende teene. Väljendagu mälestusgalerii meie tänu ja lugupidamist."
"Vabariigi Presidendi tervitus rahvusvahelisel teaduskonverentsil ""Poliitilise iseloomuga küsimused põhiseaduslikkuse järelevalves"" Tallinki hotelli konverentsisaalis 6. septembril 2007","Ilves",2007,"Austatav Riigikohtu esimees,daamid ja härrad. Tänan Riigikohut ja Veneetsia Komisjoni võimaluse eest jagada teiega oma mõtteid põhiseadusest ja põhiseaduse järelevalvest. Eesti rahvas võttis oma põhiseaduse vastu pisut enam kui viisteist aastat tagasi. See on märkimisväärne aeg, arvestades et ükski varasem Eesti põhiseadus – aga sisuliselt saame rääkida kolmest põhiseadusest – ei ole nii pikalt toimida saanud. Põhiseaduse viieteistkümnele kehtimisaastale tagasi vaadates võime minu arvates olla rahul, sest põhiseadus on olnud omariikluse taastamise järel seatud eesmärkide täitmisel kindel alusmüür. Riigikogu, Riigikohtu ja teiste põhiseaduslike institutsioonide koostöös oleme Eestis üles ehitanud euroopaliku õigusriigi. Riigivõimu tegutsemine üksnes seaduste alusel, sõltumatud kohtud ja põhiõiguste kaitse oli rahva üksmeelne ja selge nõue. Meie stabiilne poliitiline süsteem ongi lubanud meil naasta Eestiga samu väärtusi jagavate riikide ja rahvaste sekka. Põhiseadusel ühise eesmärgi kandja ja sümbolina on selles kõiges olnud väga oluline osa. Ent täna kostub aeg-ajalt küsimus: kas Eesti vajab uut põhiseadust? Kui põhiseadust käsitada esmajoones õigusaktina, mille väärtust tuleb hinnata puhtjuriidilise mõõdupuuga, siis võib ehk mõista ka neid, kes põhiseaduse kapitaalremonti vajalikuks peavad. Mina nende hulka ei kuulu. Minu arvates ei ole põhiseadus üksnes juristide, vaid meie kõigi oma ja selle väärtuse mõõtmisel on juriidiline täiuslikkus üks mitmest, aga kaugelt mitte ainuvõimalik hindamisskaala. Märksa olulisem on mõista, milleks on meile üldse põhiseadust vaja. Aga selleks, et reguleerida riigi suhet kodanikuga, kus nii-öelda tellija või tööandja on kodanik ja kus riik on tööriist ja vahend, et täita kodanike soovi elada turvaliselt ja vabalt. See on klassikalise liberaalse demokraatia alusmõte, mis pärineb John Locke’i teosest „Kaks esseed valitsemisest“. Sestap küsigemgi selles valguses: kas Eesti põhiseadus on sellega toime tulnud? Võime väita, et võrreldes kolme varasema põhiseadusega on kindlasti toime tulnud ja vägagi hästi. Ma ei ole nõus nendega, kes räägivad, et ühiskondlikud muutused Eestis ja rahvusvahelises keskkonnas tingivad automaatselt vajaduse vahetada meie viisteist aastat noor põhiseadus välja uue ja kaasaegsema vastu. Iga riigi põhiseadus on oma aja laps selles mõttes, et see toetub koostamisaegsetele ettekujutustele ja teadmistele riigi- ja õiguskorra ülesehitusest. See peegeldub ka näiteks põhiseaduse sõnakasutusest. Ent samas, Eesti põhiseadus ei ole ajale jalgu jäänud. Minu hinnangul on meie põhiseadus targalt koostatud dokument, mis võimaldab riigi- ja õiguskorda arendada kooskõlas ühiskondliku ja õigusmõtte arengutega. Uut põhiseadust, Eesti inimeste ühise toimimise uut aluskokkulepet läheks meil vaja alles siis, kui uued eesmärgid nõuavad põhimõttelisi ümberkorraldusi riigi juhtimise alustes. Praegu sellist olukorda ei ole. Teatavad muudatused on muidugi olnud vajalikud ning ei ole kahtlust, et neid tuleb põhiseadusse tulevikus ka viia. Olgu näitena toodud põhiseaduse täiendus seoses Eesti saamisega Euroopa Liidu liikmeks. Või näide teisest vallast – me pikendasime omavalitsuste volikogude volituste aega. Või värskem, aga tegelikult siiski juba pikaajaline teema – me vajame põhiseaduslikku selgust riigikaitse juhtimise küsimuses. Põhiseadust ning selles sätestet printsiipidele ja väärtustele üles ehitatud elukorraldust tuleb hoida. See on kõigi riigi ja kohaliku võimu asutuste, kodanikeühenduste ja Eesti inimeste kohus. Mu daamid ja härrad! Põhiseaduse tähenduse ja mõtte kaitsja ning selgitajana on keskne roll kõigil põhiseaduse järelevalves osalejatel. On ilmne, et küsimused, millega põhiseaduslikkuse järelevalve puutub kokku 15 aastat pärast põhiseaduse vastuvõtmist, ei ole needsamad, mis olid aktuaalsed tollal. Kui eelmisel kümnendil tuli Riigikohtul kui põhiseaduse kohtul keskenduda ennekõike poliitiliste institutsioonide – parlamendi, presidendi ja valitsuse – pädevust ja nende võimupiire puudutavate vaidluste lahendamisele, siis käesoleval ajal paiknevad suurimad väljakutsed mujal. Nii on näiteks veel paljuski lahti mõtestamata ja avalikkusele selgitamata põhiseaduse täiendamise seaduses sisalduvad põhiseaduslikud printsiibid, mis määravad kindlaks Eesti Euroopa Liitu kuulumise alused. Sest küsimus ei ole pelgalt teoreetilises riigiõiguslikus konstruktsioonis, vaid selles, kuidas me tajume oma riigi suveräänsust, oma õigusi ja kohustusi Euroopa Liidu liikmesmaana ja selle kodanikena ning oma võimalusi rääkida kaasa Euroopa, aga ka maailma asjades. Ka põhiõiguste valdkonnas on palju teha. Sellest, kui teadlikud on kodanikud oma põhiõigustest ja nende kaitsmise võimalustest ning kui tõsiselt võtavad riigi institutsioonid õiguste tagamist, sõltub meie riigi ja kodanike käekäik. See ei ole mingil juhul etteheide, eriti mitte meie põhiseadusele. Siin on mõtlemise ja tegutsemise ruumi meie põhiseadust ja selle mõtet hoidvatele institutsioonidele. Nagu ka kõigile teistele, kelle töö on kaaskodanike harimine riigi toimimise põhiküsimustes. Olen kuulnud mitmete nii Eesti kui ka välismaiste ekspertide hinnanguid, et meie põhiseadusest tulenev põhiseaduslikkuse järelevalve mudel on unikaalne ja Eesti-sugusele väikeriigile väga sobiv. Kas Eestis toimiv põhiseaduslikkuse järelevalve korraldus võimaldab ära hoida kohtute süüdistamise poliitikasse sekkumises? Kas põhiseaduslikkuse järelevalves on üleüldse võimalik eristada poliitilise või mittepoliitilise iseloomuga küsimusi? Need on vaid mõned teemad, mille üle kutsuvad korraldajad algavast konverentsist osavõtjaid diskuteerima. Loodetavasti lisandub konverentsi tulemusel ka Eesti-sisesesse mõttevahetusse uusi asjakohaseid ideesid ja argumente. Soovin teile kõigile viljakaid arutelusid!"
"Vabariigi President Riigikogu avaistungil 13. septembril 1999","Meri",1999,"Lugupeetavad kaasmaalased ja teie poolt valitud Riigikogu, lugupeetav Riigikogu esimees, lugupeetav Vabariigi Valitsus! Olukord riigis on hea, olukord halduses halvem. Eesti seisab silmitsi suurte ülesannetega nii kodumaal kui välismaal. Mõned neist võivad olla väljaspool meie haardeulatust või mõjustamispiiri, kuid enamjagu on muutunud probleemideks põhjusel, mida me kõik tunneme, kuid millest me kuigi palju ei räägi. Pean silmas vajadust süvendada Eesti Vabariigi kodanikes teadvust oma riigi tähtsusest: Inimeste ühine soov elada jõukalt ja julgelt teostub üksnes riigi ja kodaniku tihedate sidemete kaudu. Riik ja rahvas peavad olema pidevas kahekõnes. Pean silmas nimelt riiki, mitte ühte või teist kõneanniga õnnistatud poliitikut, kes võtab endale õiguse kõnelda riigi nimel. Kõneldagu ikka ja ennekõike oma erakonna nimel, oma ajalehe, akadeemilise asutuse, ministeeriumi või valitsuse nimel, ja kui tahes kriitiliselt, kui selleks on põhjust. Lubage, et ma toon teile näite kirjast, mille kirjanik Jaan Kross mulle sel aastal saatis, - mõistagi kirja autori loal. Jaan Kross kirjutab: ""Ma loen lehest ehmatusega pedagoogikadoktori ja Euroülikooli professori kirjutist ""Miks ma ei armasta oma riiki?"" Kui selle skandaleeriva pealkirja all kirjutaks Anonyma ja kui tema kirjutise kõrval eile, täna, homme leiduks mõni tasakaalustav kirjatükk, oleks juhtum talutav. Aga kui kirjutab väljakuulutatult teatud tähtsate ja end ühiskondlikuks mõõdupuuks pakkuvate ametite kandja, peab kuskil midagi olema kiivas. Autor kirjutab: ""Kui nõukogude ajal elasime kaksikmoraalis, siis nüüd elame jõhkras hundimoraalis: tapa, peta, varasta, murra!"" Kumb moraalne situatsioon on siis ilmsesti hullem? Muidugi praegune! Sest siis elati paljalt kaksikmoraali ängis, aga nüüd tapmise, pettuse, varguse ja (kontide)murdmise pöörises. Õnneks lükkab professor oma ehitise lõpulausega ise uperkuuti. Aga paraku sünnib see nähtavasti kogemata. Ta kirjutab: ""Kui seadused võimaldavad kultiveerida ülekohut ja õigusetust, siis tuleks seadusi muuta. Valutav süda ja riigist võõrandumine ei ole lahendus."" Ja siin võib öelda, et professor astub vastutustundlike eestlastega ühisele pinnale. Muidu meenutaks ta meile ohtlikul määral seda Šveitsis elanud pagulasprouat, kes - 90-ndate alguses - vastas mu küsimusele, et millal ta siis kodumaad oma silmaga ka vaatama tuleb: ""Selleks pole te seal veel saavutanud vajalikku puhtust!"""" Lugupeetud Riigikogu, paarkümmend või ka kümmekond aastat tagasi me võitlesime ellujäämise nimel, rahvana, oma keele ja kultuuri, oma lihtsate, kuid kallite väärtustega rahvana. Kõnelesime oma riigist harva ning enamasti üldiselt, abstraktselt. Kui olime oma iseseisvuse taastanud, olid paljud meist seda meelt, et koos ametitega ja ametisiltidega oma kabinetiustel oleme taastanud ühtlasi Eesti riigi. Püüdsime mööda vaadata tõsiasjast, et õigusriigi taastamine oli ja on ka täna veel nii raske, lükkab meid rinnutsi kokku nii paljude nende probleemidega, et me justnagu pelgaks neile otse silma vaadata. Lubatagu seepärast täna alustada järeldusest: paljud mured saavad alguse sellest, et meil jääb puudu riiklusest ja ehtsast riigi teadvusest. Täna, lugupeetav Riigikogu, te alustate uut tööaastat Eesti Vabariigi kui õigusriigi seadusandluse kujundamisel. Seoses sellega lubatagu koondada teie tähelepanu kolmele küsimusele. Esiteks, kui tegusad on meie riigi põhiseaduslikud institutsioonid? Kui tegusalt on Eesti suuteline rakendama oma seadusandlust? Kas seadused on piisavalt tasakaalus ja asjalikud, et neid võiks riigis täie jõuga rakendada? Kui sõltumatud on meie kohtunikud? Teiseks: miks Eesti kodaniku usaldus oma riigi vastu on leige? Pärast nii pikka ootust ja lootust? Ja kolmandaks: mida meil selles olukorras tuleks ette võtta? Kas tõesti jääme käed rüpes ootama, et ajalugu hakkab riigivankrit vedama meie asemel? Või tahame ja oskame käed külge lüüa? Nende kolme lihtsa küsimuse taga kumab küsimuste küsimus: kas Eesti suudab püsima jääda tegusalt toimiva riigina või kas ta suudab jääda püsima tegusalt toimiva riigita ja väärtustamata oma riiki, mille eest kümned tuhanded on enne meid kõhklemata olnud valmis oma elu ohverdama? Lugupeetav Riigikogu, mina ei tea kõiki vastuseid kõikidele küsimustele ja oletatavasti ei tea neid ka teie, - ütlen seda suurima lugupidamisega Riigikogu vastu. Kuid meil tuleb koosmeelselt - ja mitte jumala pärast üksmeelselt! - alustada kahekõnet selle keskse probleemi ümber ning mitte lasta ennast uinutada pettekujutusest, nagu elaksime lihtsas maailmas lihtsate probleemide seltsis. Seetõttu palun nii koalitsiooni kui opositsiooni tajuda erimeelsuste taga meie ühist vastutust rahva ja riigi ees. Nõndasamuti ootan Eesti kodanikult kahekõnet Riigikoguga ja seisukohavõtte, olgu poolehoidvaid või eitavaid, kuid alati mingi kindla eelnõu, mitte aga Riigikogu kui seadusandja suhtes. Riigikogu on see koht, kus rahva valitud saadikud sõlmivad poliitilise kokkuleppe. Demokraatia ongi kokkulepete, aga mitte leppimatuse koht ja kunst. Eesti Vabariik ootab Riigikogu täna algavalt istungjärgult mitmeid selgeid vastuseid küsimustele, millest nopiksin praegu välja kolm. Esiteks juba eespool nimetatud haldusreform. Selle eesmärgiks on tõhus riik ja niisugune riik, mis pälvib mitte ainult meie usaldust, vaid ka meie armastust. Niisugune riik, mis jõuab iga kodanikuni just siis, kui kodanik teda vajab, ja mis jõuab kodanikuni läbi riigiametniku, keda kodanik usaldab nagu oma riiki. Jätan avalikkuse ja teie arutada, kuidas seda saavutada. Ja omalt poolt palun ka Akadeemilisel Nõukogul see küsimus päevakorda võtta ning loodan, et valitsus kasutab eelnevate valitsuste ajal tehtud ettevalmistustööd. Haldusreform mõistagi haakub praegu lähenevate omavalitsuste valimistega. Sellega seoses tahan Riigikogu liikmetele südamele panna, et seda valimiskampaaniat ei maksa tuua Riigikogu saali. Pange sellele kiusatusele vastu Riigikogu enda hea maine nimel. Mu teine probleem on Eesti noorpere. Eesti tulevik sõltub noortest. Sellest, kui palju sünnib lapsi, millised on lastega noorperede elutingimused. Noorte eluaseme seda probleemi on kõik poliitilised jõud tunnistanud. Selle kevade ja suve jooksul olen nõu pidanud pangandustegelastega, maavanematega, arhitektidega ja ennekõike valitsusega. Oma maja ja oma kodu on osa kodumaatundest, kindlusetundest tuleviku ees. Oleme läbi arutanud mitmeid variante ja võimalusi, konsulteerinud asjatundjatega nii Eestis kui väljaspool Eestit. Järgmisest aastast käivitub esimese sammuna riigi poolt soodustatud noorpere laen. Palusin professor Vello Asil, arhitektil, kelle tegevust tunnen mitmeid aastakümneid ja kellele kuulub mu täielik usaldus, leida vastus küsimustele: mida ehitada, kuidas ehitada ning kuhu ehitada nii, et see oleks noorperele jõukohane, ärataks poolehoidu, huvi, armastust ja vastaks ka Eesti regionaalpoliitika vajadustele. Oleme silmas pidanud Narvat, Sillamäed, Paldiskit, Tartut ja veel ühte piirkonda Virumaal. Olen tänulik valitsusele, et järgmise aasta eelarve sisaldab vahendeid noorpere projekti tarvis. Riigikogult ma palun ja ootan Eesti Noorpere projekti mõistvat suhtumist ja seadusandlikku toetust. See on meie ühise tuleviku küsimus. Kolmandaks välispoliitikast. Meie välispoliitilised prioriteedid on määranud juba Riigikogu eelmised koosseisud. Neis ei ole muutusi. Liitumine WTOga ehk Maailma Kaubandusorganisatsiooniga viib Eesti korrastatud majandusruumi ja annab kindluse nii Eesti ekspordile kui ka välisinvesteerijatele. See on oluline eeltingimus liitumiseks Euroopa Liiduga. Hindan kõrgelt, et märtsis ametisseastunud valitsus on tarmukalt asunud kiirendama Eesti ühinemist Põhja-Atlandi Lepingu Organisatsiooniga. Ka väikeriik ei ole pelgalt julgeolekutarbija, ülalpeetav, nagu vanasti öeldi, vaid ka stabiilsuse tootja. Me ei tohi endale seada ebarealistlikke eesmärke, kuid püstitatud eesmärgid tuleb täita, mis on püstitatud, neid tuleb ka täita. Oluliseks taustateguriks on Vene Föderatsiooni rahulolematus suunaga, mille Eesti on valinud. Ometi olen kindel, et meie rahulik järjekindlus on iseenesest juba stabiilsuse tunnus ja meie rahulik enesekindlus võib tuua Eesti suhetes Venemaaga positiivse pöörde ja aitab Venemaal vabaneda umbusust Eesti välispoliitilise suuna suhtes. Mu daamid ja härrad! Härra juhataja! Väga isiklikult tahaksin siia juurde lisada, et mõned päevad tagasi toimus Jaltas teine Jalta konverents; esimeseks pean muidugi konverentsi, mis toimus aastal 1945 ilma Eesti, Läti ja Leedu osavõtuta. Ma pean teile tunnistama, et mina ja mu kolleegid Lätist ja Leedust võtsid istet selle ajaloolise laua taga, kus istusid toonased maailma suurriigid, ja me tundsime, et ajalugu ei tunne mitte ainult ülekohut, vaid ka õiglust. Ma tahaksin seda võib-olla ainult sümboolselt hetke teieni tuua, sest ilma selle tundeta näeks meie maailma tulevik kaunis kurb välja, näeks Euroopa tulevik kurb välja, näeks ka Eesti tulevik kurb välja. Aga see, et Jaltas olles me ise määrasime oma otsuseid pärast seda, kui meid oli kõrvale pühitud aastakümneteks, see on tänapäev ja see saab olema veel enam meie tulevik. Eesti ei lase mitte kunagi enam enda selja taga otsuseid langetada, mis ühel või teisel viisil peaksid puudutama meie kõigi saatust. Eesti saatus on eesti rahva kaudu antud teie kätte. Hoidke seda saatust ja selleks, lugupeetav Riigikogu, ma soovin teile lihtsalt eesti moel jõudu tööle!"
"Carolin Illenzeeri Fondi heategevuslikul õhtusöögil","Kaljulaid",2021,"Austatud ministrid ja Kaitseväe juhataja, head veteranid ja kohalviibijad! Kaks nädalat tagasi langetati Kabuli rahvusvahelisel lennuväljal viimane Afganistanis lehvinud Eesti lipp. Viimased seal teeninud Eesti sõjaväepolitseinikud ja meedikud jõudsid võidupühaks koju tagasi. Lõppes pea kaks aastakümmet kestnud missioon, mis vahetult ja kohati väga valusalt puudutas tuhandeid Eesti sõdureid ja tuhandeid nende lähedasi. Missioon lõppes, kuid Afganistanis saadud haavad – nähtavad ja nähtamatud – jäävad väga paljusid Eesti inimesi saatma veel aastakümneteks. See polnud vaid afgaanide, ameeriklaste või meie liitlaste sõda. See oli ka Eesti sõda, pikim meie kaasaegses ajaloos. Afganistan ei jäänud meist maha sellisena, nagu me 20 aastat tagasi seda missiooni alustades olime lootnud. Olgem enda vastu ausad – rahvusvahelisel kogukonnal puuduvad täna väga tugevad garantiid, et see riik muutuks stabiilseks, rahumeelseks, endaga ise toimetulevaks. Vastuolulised tunded vaevasid mind ka maikuus, kui saatsin Bagdadi suunas teele kaitseliitlastest koosneva väekaitserühma. Missioonile, mida kunagi alustati Afganistaniga sarnastel ajenditel. Missioonile, mis sai saatuslikuks vanemveebel Arre Illenzeerile. Missioonile, mille me korra juba kümmekond aastat tagasi lõppenuks kuulutasime. Vastutus tuhandete Afganistanis ja Iraagis sõdinud eestimaalaste ees käsib sõnastada siin ja praegu, just täna ja selgelt, ka selle poole – mis oli sellest missioonist kasu? Kas saadud kasu saab olla väärt neid kantud kaotusi? Peame oskama nii küsida kui vastata, eriti kui teame – langetame pidevalt uusi otsuseid selle kohta, kuhu Eesti lipp heisata. Kaotused on alati korvamatud. Kasu on tihti keeruline mõista. Kaaluda on võimatu. On ainult üks viis näha, kuidas need kaalud tasakaalu saada. See vaade on sõjamehe vaade. Kelle töö on kaitsta oma riiki ja rahvast. Selles töös on ohte, mida teiste ametite pidajad iial mõista ei suuda. Neid ohte taluda aitab aade. Eesti vabaduse ja iseseisvuse aade. Ja selles sõjamehe vaates on õnnelik see sõdur, kes saab isamaa eest seista kodust kaugel. Seda sõduriõnne on meil 30 aastat olnud, tänu meie tugevatele liitlastele ja sellele, et oleme ise omalt poolt tegemas alati kõike, mida jaksame ja oskame. Ja paratamatult on selle töö käigus Eesti eest langenud need, kelle sõduriõnn oli otsa saanud. Jah, nad langesid. Aga Eestil on liitlased. Jah, nad langesid meie eest. Aga Eestil on päris lahingukogemusega sõjaväelased, sõdurid, allohvitserid ja ohvitserid. Kes saavad usaldada iseendid ja üksteist, et vastavalt 21. sajandi sõja parimatele traditsioonidele mitte ainult olla valmis surema oma aadete eest, vaid sõdima nii, et sõjamehe töö saab tehtud ja elud säästetud. Kõik need, kes Eesti eest langesid, on andnud meile selle Eesti Kaitseväe, mis meil täna on. Kaitseväe, mis teab – väe suurus vastaku meie võimalustele, et iga üksik sõdur oleks parimas varustuses ja parima väljaõppega. Kõik need, kes langesid, on meile andnud ohvitserkorpuse, kes teab, mis sõda on. Ilma et meie, ülejäänud, seda teaksime. Ka kõik langenute lähedased teavad loomulikult, mis sõda on. Kuidas on tunda sõda omal nahal, kanda seda oma südames ja oma hinges. Ka kõikide ellujäänute ja tervelt tagasitulnute lähedased teavad, mis tunne on kanda sõda oma hinges ja südames. Ja kõik tagasitulnud sõdurid ning ohvitserid samuti. See on see kõrge hind, mida maksame oma kaitsevõime eest. Iseseisva kaitsevõime eest. See, et meil on enesekindel, oskuslik Kaitsevägi, kus väärtustatakse iga sõduri elu ja seetõttu parimat varustust, parimat taktikat, parimaid strateege – see on, mille oleme teie kõigi makstud hinnaga Eesti jaoks saanud. Jah, ka liitlased. Aga ükskõik kui tugevad liitlased ei suudaks aidata seda, kes ise on nõrk. Kes ise ei usu. Kes ise ei oska. Eesti Kaitsevägi on meie liitlastele pakkunud kindlustunnet, et me oskame, julgeme ja tahame. Relvavendlus ei ole vorst vorsti vastu. Jah, muidugi on nii, et meie sõdurite jõupingutuste ja ohvrite vilju näeme täna Tapal NATO lahingugrupis, Eesti pinnal viibivate USA eriväelaste näol, liitlaste õhturbehävitajate näol meie taevas. Kahtlen sügavalt, kas need Eesti julgeolekut hüppeliselt parandanud arengud oleksid olnud iseenesestmõistetavad, kui me toonaseid välismissioone planeerides oleksime teinud kergemaid, odavamaid, ohutumaid valikuid. Neid valikuid tehes osutusime võitjateks. Aga kui peaks olema päriselt tarvis kaitsta oma kodu, siis algab ja lõpeb see kõik sellest, milline on me enda vägi, kaitsetahe, suutlikkus taluda sõda koos meie liitlastega, sest ka nemad ei saaks olla meie lahinguväljadel üksi. Ainult meie teame, kuidas tegelikult kaitsta meie Eestit. Julgen siin riigikaitse kõrgeima juhina öelda, et tehtud on õigeid valikuid. Neid on teinud vahetud ülemad lahinguväljal, üha paremini varustatud ja oskuslike sõdurite kõrval. Meie sõduriõnn on kasvanud läbi omandatud kogemuste ja oskuste. Õiged valikud on teinud poliitikud, kes on langetanud poliitilised otsused osaleda välismissioonidel, kuigi ükski inimene ei tahaks seda otsust ju inimlikult võttes teha. Aga on olnud mehisust need otsused teha. Ja teha vastutustundlikult, nii, et meie sõduritel oleks alati parim, mida maailma sõjatööstus oskab ja meie rahakott kannatab. Vahe sellega, mida maailma vägevaimad kannatavad, on iga sõduri individuaalses varustuses kadunud. Suurematest võimetest rääkides oleme tegelikult seda paremini kaitstud, mida adekvaatsemalt hindame oma jõudu ja rahalist jaksamist. Ülearu suured unistused tähendaksid paraku järeleandmisi väiksemate vajaduste osas, mis on igal sõduril. Korralikust meditsiinipaunast, mugavatest rakmetest või väikesest sõjamasinast nimega eriüksuslane ei saa toota samasuurt uudist kui tankist, lennukist või õhutõrjekahurist. Aga teie siin kõik teate, et suure sõja tulemuse määravad ja tihti päästavad just pisiasjad. Missioonidel võetud ohte ja neist saadud head kaaludes kipume vahel isegi unustama nende inimeste saatuse, kelle maal me oleme oma vabadust kaitsnud. Kipume unustama, et vaatamata kõigele on iga välismissioonidel teeninud Eesti kaitseväelane andnud oma väikese panuse selleks, et muuta maailm natukenegi paremaks paigaks. Afganistanis on tänu meile tuhanded tüdrukud saanud koolis käia. Naised on tohtinud ämmaemanda juurde minna. Aprillis Kabuli külastades kinnitasid ka kõige skeptilisemad tuleviku-ennustajad, et kindlasti ei naase Taliban samamoodi võimule nagu 20 aastat tagasi. Selleks on Afganistani ühiskonnas, eriti noorte ja naiste seas toimunud muudatused olnud põhjalikud ja pöördumatud. See pole võit, kuid siiski saavutus, mille üle saame siiralt uhked olla. Samasugune võimalus muuta maailm pisut paremaks vaatab vastu ka meie diplomaatilise rinde võitlejate töös. ÜRO Julgeolekunõukogu mitte-alaliseks liikmeks kandideerimist alustasime omal ajal samuti julgeoleku-argumendiga – et see muudab meid maailmas nähtavamaks ja seeläbi paremini kaitstuks. Kuid tegelikult on see ka võimalus seista Eestile oluliste väärtuste eest. Eestlaste võitlus Afganistanis ja Afganistani eest kestab edasi, praegu on meie käes see sulg, mis kirjutab ÜROs Afganistani rahva tulevikku. Koos Norraga veame eest kokkuleppeid, kuidas ÜRO jätkab Afganistanis nüüd juba ilma NATOta. Iga Eesti diplomaat, kes seda Afganistani-sulge hoiab, tajub oma vastutust kõigi teie ees, ma tean. Head kohalviibijad, ma usun, et nii Eesti julgeolekule kui ka üldinimlikele väärtustele mõtlevad ka kõik Eesti Kaitseväe veteranid, kes 26 aasta jooksul missioonidel käinud. Kuid tean, et neid kannustab alati missioonile minema veel üks asi – vastutustunne oma lahingpaarilise, oma jao, oma üksuse ees. Meeste ja naiste ees, kellega koos on väljaõppe ajal ja varasematel missioonidel ära söödud mitu puuda soola. Sõjaväelased nimetavad seda ’sisemiseks sidemeks’ – vastutustundeks, mis ei luba kaasvõitlejat lahinguväljale maha jätta. Vastutustundeks, mis ei luba kaasvõitlejal missioonile minna ilma oma seniste kaaslasteta. Just see vastutustunne kannustas ka Afganistani kampaania kõige raskematel aastatel paljusid veterane minema juba kolmandale, neljandale või viiendale missioonile. Kannustas raskelt vigasaanuid uuesti sõjaväljale naasma. Pole olemas suuremat inimlikkust kui meie sõdurite selline vastutustunne üksteise eest. Samalaadset vastutust kanname ka ühiskonnana. Me ei jäta ühtegi oma sõdurit lahinguväljale, ühtegi veteranide lähedast oma muredega üksi. Tagades riigi veteranipoliitikaga neile vigasaamise korral vajaliku ravi ja toetuse. Tagades langemise korral toe lähedastele. Kogudes heategevusega raha veteranide taastusravi võimaluste arendamiseks ning langenute ja vigasaanute laste haridustee toetamiseks. Carolin Illenzeeri Fondi poolt viimase aasta jooksul kõigi piirangute ja ärajäänud ürituste kiuste kogutud annetused näitavad selgelt, et Eesti ühiskond pole unustanud vastutust oma kangelaste eest. Aitäh teile kõigile, kes te olete panustanud! Ma tean, et ka need, kes vaatavad meid täna teispoolsusest, ütleksid – olge julged, ärge kunagi andke alla! Hoidkem Eestit!"
"Vabariigi Presidendi tervitus konverentsist ""Kümme aastat sotsiaaldialoogi"" osavõtjatele","Rüütel",2002,"Austatud konverentsist osavõtjad! Taasiseseisvunud Eesti esimesed kümme aastat on olnud arengu poolest vägagi dünaamilised. Kiired muutused on saanud koguni Eesti üheks embleemiks. Meie riigi majandusedu põhjused on üldteada: vaba turg, kiire kohanemisvõime rahvusvaheliste reeglite ning võimalustega, märkimisväärsed välisinvesteeringud, stabiilne majanduskeskkond, tasakaalustatud eelarve, Eesti inimeste ettevõtlikkus. Selle kõrval on vähem rõhutamist leidnud sotsiaalne kapital, mis väljendub suhteliselt kõrges haridustasemes ja erinevate sotsiaalsete kihtide leppimises riigi poolt tehtavate madalate sotsiaalsete kuludega. Kümme aastat tagasi kirjutati alla esimene kolmepoolne leping riigi, tööandjate ja töövõtjate vahel. Seda võib käsitada kui katset liikuda täna nii aktuaalse ühiskondliku leppe suunas. Õieti tuleks vaadelda kogu riiki kui ühiskondlikku lepingut, mis on tekkinud sotsiaalse dialoogi tulemusena. Nii vähemasti unistas sellest ""ühiskondliku leppe"" isa Jean Jacques Rousseau. Paraku ongi see jäänud ideaaliks, mis sellisel kujul pole kusagil teostunud. Ometi ei tähenda see, et me ei peaks pürgima kasvõi elementaarselt niisuguste laiapõhjaliste kokkulepete sõlmimiseni, mille läbi saavutatakse kooskõla riigi arengu põhilistes alustes ja suundades. Põhiseadus määrab küll rahvahääletusel kinnitatud õiguslikud alused ja raamid, milles meie ühiskond eksisteerib, kuid vaja läheks ka sarnast põhidokumenti majandus- ja sotsiaalarengu kavandamiseks. Nii või teisiti, enne uue ühiskondliku leppe sõlmimist oleks tingimata tarvilik vastata kahele põhiküsimusele. Esiteks, missugused on Eesti riigi ja rahva prioriteedid, mis vajaksid laiapõhjalist konsensuslikku lepet, ja teiseks, kes on need osapooled ehk subjektid, kes selle lepingu allkirjastavad või selleks volituse saavad. Sotsiaalset dialoogi on ühes või teises vormis arendatud pea kogu taasiseseisvuse aja vältel. Paraku seistakse veel kaugel sellest dialoogist, mis iseloomustab küpseid kodanikuühiskondi. See eeldab kodanikuühiskonnale iseloomuliku struktuuri selget väljakujunemist ja riigi kindlalt väljendatud tahet teha koostööd kodanikuühendustega. Hästi organiseerunud tööandjate kõrval vajame tugeval alusel püsivaid ja erinevaid sotsiaalseid huve esindavaid kodanikeühendusi. Alles siis võime rääkida tõelisest sotsiaalpartnerlusest. Viimasel ajal ongi täheldatav sotsiaalse iseorganiseerumise lisandumine ja see sisendab optimismi sotsiaalse dialoogi jätkumises ning uue ühiskondliku leppe sõlmimise võimalikkuses. Soovin kõigile konverentsist osavõtjatele viljakat mõttetegevust, koostöötahet ja valmisolekut kuulda võtta oma partnereid! Arnold Rüütel Kadriorus 4. aprillil 2002"
"Tervitus rahvusooper Estonia galakontserdil „Eesti ja Soome 200"" Helsinkis Musiikkitalos","Kaljulaid",2017,"Härra president, head sõbrad. Kui Teise maailmasõja ajal nõuti Inglismaal kultuurieelarve kärpeid, et sõjakuludega paremini toime tulla, küsis Churchill: ""Mille nimel me siis üldse sõdime?"" Oleme kaks väikeriiki. Meil on ühist ajalugu, oleme mõlemad pidanud südilt seisma iseolemise eest. Kuid võime ka öelda, et meil on ühiseid kirjanikke, kunstnikke, muusikuid, kelle loodust üha rohkem sõltub meie käekäik edaspidi. On sümboolne, et täna on Musiikkitalo lava estoonlaste päralt. Estonia teatris on muusika on kõlanud alates 1913. aastast, mil soome arhitektide Viwi Lönni ja Armas Lindgreni projekteeritutud teatrimaja avati. Armsad sõbrad, Eesti ja Soome suhetest rääkides kasutatakse ikka ja jälle silla kujundit. Sild ühendab. Aga see tähendab samuti, et vahepeal on midagi, kust ilma sillata üle ei saa. Ja see tähendab veel, et sild on KAHE kalda vahel, mis võivad küll olla väga sarnased, kuid pole kunagi täiesti ühesugused. Meie ülesandeks on teha kõik, et kunagi ei korduks ajad, mil ajalooõpikute lehti kokku kleepides või välja lõigates sooviti seda silda meie meeltest kustutada. Silla ülesanne ongi mitte lasta unustada. Ja selleks, et mitte unustada, tuleb silda käigus hoida, tuleb kogu aeg üle silla käia. Teisisõnu – sild unustuse vastu oleme me ise. Austatud saalis viibijad, õige pea tähistame Soome ja Eesti 100. sünnipäeva. Aeg muudab meid ümbritsevat kiiremini kui kunagi varem. Üha suurema tähenduse saavad vaimsed väärtused. Isetu arusaam meie kultuurilisest olemusest aitab meil mõista, kes oleme täna. Tõin kaasa sünnipäevaluuletuse, mille autor on eesti luuletaja Karl-Martin Sinijärv (tõlkija Hannu Oittinen). Lubage see mul nüüd ette lugeda. Ma mäletan maad, mis küll ilus, kuid kaugel. Raugete randade taga. Meremõnu ja meelemõru taga, piiride, piirivalvajate ja piirituseveo taga. Naer näos, näts käes, pisaratilgake laugel. Ma mäletan maad ja inimesi. Sõpru ja savupäid, rahaahneid ja liigagi lahkeid, lurjusi, luuletajaid ja jah, lihtsalt häid. Mäletan aegu, mil Soome ei saanud, Soome ent ikkagi kuidagi sai. Sai hakkama, sai suuremaks ja sisukamaks. Me mõlemad saime ka isukamaks. Mäletan Juice Leskist ja Viktor Kalborrreki, Nasse-setät ja Aku Ankkat, Koivistot, Ahtisaarit ja Haloneni, kuid Kekkonen jääb mu mälupiirist jo välja. Mäletan paljutki veel, aga kõigest ei jõua ja kõigest ei pea. Ah, mina armastan Soomet. Kimmo Pohjose maa, Kalevala ja korude maa, paha maa ja hyvä Suomi, aegade algusest surmani sõber, ela ja kasva ja õitse, õnne soovime Sul! Palju õnne! Aitäh, tänan teid."
"Vabariigi President Rahvusvahelise Fennougristide 8. kongressi avamisel Jyväskylä Ülikoolis 10. augustil 1995","Meri",1995,"Lugupeetav juhataja, mu daamid ja härrad! Veerand sajandi eest oli mul au esmakordselt Teie ees esineda ja Tallinnas näidata oma esimesi värskeid filmivõtteid maridest, komidest ja hantidest. Sellest sündis film ""Veelinnurahvas"", ning ma tahaksin tänada Teid, - iseäranis aga kadunud akadeemik Kustaa Vilkunat, - üksmeelse ja sooja poolehoiu eest, mis siis ja hilisematel aastatel sellele ja mu järgmistele filmidele osaks sai Soomes, Eestis ja Ungaris. Täna oleks ehk sobiv teile tunnistada, et need raudsest eesriidest läbimurdnud filmidokumendid ei saanud Nõukogude Liidus kunagi esitamisluba. Nad olid Nõukogude Liidus keelatud, Eestis lubatud. See viib mõtted Tartu rahule, mis tugevdas ja vormis eesti rahvuslikku identiteedi nii enesestmõistetavaks, et Nõukogude okupatsioonirezhiim oli sunnitud seda arvesse võtma. See oli teine maailm, teine aeg ja teine riik, mis täna enam ei eksisteeri. Kuid küsimused, mis toona kerkisid, eksisteerivad edasi. Need on lihtsad ja seetõttu fundamentaalsed küsimused. Fundamentaalsed mitte üksnes fennougristidele, vaid maailma rahule ja stabiilsusele, rahvusvahelistele organisatsioonidele, Euroopa Liidule, mille liikmeks meie rõõmuks on Soome juba täna ja mille liikmeks soomlaste rõõmuks saavad Eesti ja Ungari loodetavasti õige pea. Kas te seda tahate või mitte, kas te sellest endale aru annate või mitte, kuid ühel või teisel viisil te käsitlete täna ja järgmistel päevadel rahvuslikke identiteete. Väikerahvaste identiteete. Erinevusi ja ühisjooni soome-ugri ja samojeedi keeltes, uskumustes, sotsiaalsetes struktuurides, kommetes, lauludes, kirjutamata kirjanduses, kui kasutada akadeemik Matti Kuusi raamatu pealkirja, mis on mind alati võlunud, sest selle pealkirja kahe sõnaga on antud uurimisprogramm mitmeteks aastakümneteks. Tunnistan, et viimastel aastatel on mul tulnud kõnetada pigem poliitikuid kui teadlasi ja käsitleda enamasti Euroopa ühisväärtusi. Kuid olen pidanud enesestmõistetavaks, et Euroopa fenomeni uurimiseks ja mõistmiseks tuleb teleskoobile eelistada mikroskoopi ja loobuda ""Veelinnurahva""-aegsest periskoobist. Euroopa fenomeniks pean seda, et sellel väikesel poolsaarel, mida olen võrrelnud Euraasia hobuse sabaotsaga, on võinud püsida, areneda ja süveneda rahvuslikud identiteedid mitte agressiivselt üksteise arvel, vaid sõbralikult üksteise najal. Saksamaal või Prantsusmaal on praegu rohkem Saksamaid ja Prantsusmaid kui Bismarcki aegadel. Suurte ja väikeste kultuuride demokraatlik kooseksisteerimine on eeldus erinevate mõtteviiside ja kultuuride kooseksisteerimiseks. Kultuuride erinevus on omakorda see jõud, mis toetab ja võimendab loovust, niihästi humanitaarset kui tehnoloogilist. Mida enam on poldid, mutrid ja bensiinijaamad standardiseeritud, seda enam vabaneb aega ja kreatiivsust rahvusliku identiteedi süvendamiseks, loovuse diversiteedi kindlustamiseks. Diversiteet omakorda kindlustab võrdsust, demokraatiat ja stabiilsust. See ei olnud mõeldav koloniaalimpeeriumide tingimustes, kuid on meie ühine kohustus koloniaalimpeeriumide varisemise ja demokraatlike struktuuride kujunemise ajal. Otomanide, Hohenzollernite ja Habsburgide järel varises meie silmade all kokku viimane koloniaalriik, Nõukogude Liiduks moderniseeritud Romanovite impeerium. Siit järelduvad meie kohustused, sootuks erinevad sajandi algusaastate romantilisest hõimuliikumisest. Peame mõistma, et oma geograafilise asendi kaudu realiseerus koloniaalpoliitika endises Vene impeeriumis sootuks erinevalt Suurbritanniast, Saksamaast, Austria-Ungarist, Hollandist või muudest koloniaalriikidest. Laevastiku asemel kasutas Vene koloniaalimpeerium oma võimu tugevdamiseks venestamist ja vene õigeusu kiriku misjonitööd. Kirvetera raius rahvusliku identiteedi juuri, mitte latvu. Kahekümne kolmest uurali rahvast on vaid kolm suutnud luua oma riigi. Vene Föderatsiooni soome-ugri rahvaste praegune sotsiaalne ootus on võrreldav eestlaste, soomlaste ja ungarlaste rahvusliku ärkamise meeleoludega möödunud sajandil. Nende pilgud on pööratud meie poole. Meil lasub akadeemiline, veelgi enam poliitiline kohustus vastata nende pilkudele. Oleksin kongressile tänulik, kui eestlaste, soomlaste ja ungarlaste esimeseks sammuks selles suunas oleks vahendite koondamine ja ühisel jõul soome-ugri kultuuripunktide rajamine näiteks Joshkar-Olasse, Sõktõvkari ja Hantõ-Mansiiskisse. Sellega täidaksime soovi, mille omal ajal Castrén oma päevikusse Lääne-Siberi kohaliku haritlase suust üles märkis. Sellega aitame kaasa venestamisaja järgse kultuuri vereringe taastamisele vähemasti seal, kus see on veel võimalik. Venemaa on olnud ja saab alati olema Soome ja Eesti naaberriik. Meile on oluline, kuidas Venemaa suhtub oma vähemustesse, kuidas ta orienteerib ennast Euroopa mõttelaadile. Ma loodan siiralt, et me võime neid küsimusi edasi arutada positiivses vaimus aastal 2000 Tartus. Tänavusel akadeemik Paul Ariste aastal on mul rõõm ja au teile kinnitada, et te olete kõik südamest teretulnud meie 9. kongressile Paul Ariste kodulinna Tartusse."
"Vabariigi Presidendi kõne mullakonverentsil","Kaljulaid",2017,"Lugupeetud mullakonverentsist osavõtjad! Tere tulemast Eestisse! Eesti on oma Euroopa Liidu eesistumise ajal pööramas tähelepanu tõsiasjale, et me elame praegu muldadele pühendatud kümnendil. Sellest lähtudes on korraldatud ka see konverents. Ma pean tunnistama, et kui meie põllumajandusminister selle mõttega meie eesistumise planeerimise ajal välja tuli, siis polnud meie eesistumise toimkonda kuuluvate linnainimeste jaoks päris selge, kas niisugune klassikaline teema üldse võiks meie modernse, tehnoloogiat täis, dünaamilise ja tulevikku vaatava eesistumisega kokku sobida. Peagi aga mõistsime, et pole midagi päevakajalisemat kui tagada, et me oma arvukate tehnoloogiliste segajate kõrval ei unustaks mõningaid asju, mis jäävad alati ja igas olukorras täiesti orgaaniliseks. Sellisena moodustab see jätkusuutlikule toidutootmisele ja ökosüsteemi teenustele pühendatud konverents olulise osa Eesti Euroopa Liidu eesistumisest, sest annab meile kindla pinna, millele toetuda. Muldasid on alati seostatud põllumajandusega. Mullad moodustavad meile tuttavaid maastikke. Kuigi need jäävad enamasti nähtamatuks, kuna on taimestikuga kaetud, on need osa meie kultuurist, pärimusest ja uskumustest. Muld on pinnas, millest kasvab see toit, mida me iga päev oma traditsiooniliste toitude valmistamiseks kasutame. Must värv eesti sinimustvalgel lipul sümboliseerib mulda, mida meie esivanemad on sajandeid harinud. Ka meie rahvaluule kinnitab meile, et mullal on olnud oluline koht meie kultuurilises identiteedis ja traditsioonilises väärtussüsteemis. „Kuidas külvad, nõnda lõikad"" ütleb Eesti vanasõna, mida võib mõista nii otseses kui ka kaudses, metafoorilises tähenduses. Mina tahaksin seda praegu tõlgendada otseses tähenduses ja küsida: mis siis, kui me külvame nii, nagu me seda alati oleme teinud, aga lõigata pole midagi? Kas ei annaks see siis põhjust tõsisemalt järele mõelda, mis on valesti läinud? Me oleme liikumas selle ajastu poole, mis nõuab tavapäraste põlluharimisviiside üle järele mõtlemist. Pikemas perspektiivis sõltuvad saagid ja põllusaaduste kvaliteet väga palju sellest, kuidas me oma muldade eest hoolt kanname. Mulla kehvem toimimine ei ohusta mitte ainult saagikust, vaid toob kaasa ka suuremad mõjud keskkonnale ja meie tervisele. Alles pärast 1930ndate „tolmuvaagna"" aastaid, kui Ameerika Ühendriikide president Franklin Delano Roosevelt oli öelnud, et „rahvas, kes hävitab oma mullad, hävitab ka iseenda"", õpetas aeg meile, kui oluline on hoolitseda selle eest, et niisugused katastroofid enam mitte kunagi ei korduks. Võttes arvesse, et mullad on koduks veerandile meie globaalsest looduslikust mitmekesisusest, mis omavahel põimudes moodustab globaalse aineringluse, mis võimaldab elu eksisteerimist, on mullad üliolulised meie toidujulgeoleku ja toitainetega varustatuse seisukohalt. Inimesed, kes kasutavad ressursse mittesäästlikult, panevad hinnalise maa suure surve alla. Me avaldame maale survet selle kvaliteeti halvendades, maid tükeldades ja erosiooniprotsesse süvendades. See tähendab, et meie liigina seame tahtlikult ohtu mitmete oluliste ökosüsteemide toimimise, mis omakorda suurendab meie enda haavatavust kliimamuutuste ja looduskatastroofide korral. Põudade ja üleujutustega seotud ohud on tänapäeval suhteliselt tavalised nähtused ning muutumas üha sagedasemateks. Praegu seisame silmitsi tohutu katsumusega asuda võitlusse kliimamuutuste tagajärgedega. Seetõttu peame rakendama kõiki vajalikke abinõusid, et vältida veelgi suuremaid muutusi kliimas. Muldadel on tänu nende mitmetele kvalitatiivsetele omadustele täita oluline roll kliimamuutuste pehmendamisel. Kunagi ammu ütles Xenophanes: „Sest kõik tuleb mullast ja kõik saab lõpuks mullaks."" Seega pole see uus teadmine, et mullad moodustavad lahutamatu komponendi süsiniku ja teiste ainete ringest. Mullad salvestavad süsinikku ja vähendavad kasvuhoonegaaside sisaldust atmosfääris. Muldadel on võime puhastada ja koguda endasse vett, kaitstes meid sellega üleujutuste eest ja aidates kuivaperioode üle elada. Mullad täidavad mitmesuguseid rolle ning toodavad biomassi mitte ainult meile toiduks. Näiteks üha kasvav nõudlus alternatiivse energia, sealhulgas biokütuste järele lähtub soovist vähendada mittetaastuvate ressursside tarbimist. Ometi ei tohi me unustada, et ka muld on mittetaastuv ressurss. Kui muld ära kurnata, siis taastub see väga aeglaselt, see võtab aega rohkem kui inimese eluiga. Teadlaste andmetel võib ühe sentimeetri mulla tekkimiseks kuluda aastasadu. Maailmas on ligi 800 miljonit inimest, kes elavad alatoitumuses või nälgivad. Pooled kõigist põllumajandusmaadest kannatavad mullakvaliteedi mõõduka või tugeva halvenemise all. See peaks olema meie kõigi jaoks äratuskell, mis peaks meid panema tegutsema kohe ja mõtlema tõsiselt selle peale, kuidas me oma planeedi piires kasvatame, jaotame ja tarbime toitu. Põllumajandustootjad saavad kasu Euroopa hästi hooldatud muldadest – nemad saavad kasvatada oma konkurentsivõimet ja majandada oma farme säästlikult. Lugupeetud kuulajad! Toidujulgeolek ja toitained on otseselt sõltuvuses mulla tervisest. Hea kvaliteediga muld on aluseks säästlikult toodetud ja hea kvaliteediga toidule. Mulla kuritarvitamine halvendab mulla kvaliteeti ega võimalda selle toimimist parimal tasemel. Mida paremini me hoolitseme loodusliku mitmekesisuse eest, seda enam saame nautida toitainerikkamat toitu ja kaunimat loodust, mis omakorda muutub vastupidavamaks ja aitab kaasa parema, säästlikuma põllumajanduse saavutamisele. Tänapäeval oleme tarbijatena üha enam teadlikud sellest, millist mõju põllumajandus keskkonnale avaldab ja millist mõju kliimamuutused põllumajandusele avaldavad. Teeme nii, et me ei kurna ära oma muldi, et me hoiame muldi järeltulevate põlvede jaoks. Me peame mulla omadusi tundma õppima, sest see tagab tõhusama ja konkurentsivõimelisema põllumajandustootmise. Selleks, et saavutada säästlik majandamine, on vaja näha pikemat perspektiivi ja seejuures mitte lasta end pimestada lühikese perspektiivi lahenduste kasumlikkusest. On olemas uusi tehnoloogiaid ja süsteeme, mis aitavad muldade eest hoolitseda ja arendada säästlikku põllumajandust. Tänapäeval saavad põllumehed kasu ka nutikatest lahendustest. Edusammud mullateaduses ja tehnoloogias on hea baas, millelt astuda nutika põllumajanduse ajastusse. Selleks, et parandada tehnoloogia ja arvutite kasutamist põllumajandussektoris, on vaja toetada teadus- ja arendustegevust nii Euroopa kui ka riikide tasandil. On vaja analüüsida nende meetmete tulemuslikkust, mida me oleme oma muldade kaitseks võtnud, arvestada saadud tagasisidet ja lasta sellel kujundada meie poliitikat tulevikus. Me peame endalt küsima, kas oleme teinud oma muldade kaitsmiseks piisavalt. Kas võetud meetmed on muutnud tõenäolisemaks selle, et meie lapsed ja lapselapsed saavad nautida elu ja toitu samamoodi, nagu meie oleme neid nautida saanud? Mu daamid ja härrad! See platvorm siin on mõeldud eri huvirühmade omavaheliseks suhtluseks ja meie muldade tuleviku üle arutamiseks. Inspiratsiooni otsimiseks peame aga taas pöörama oma pilgud looduse poole. See, kuidas mesilased ja lilled koostööd teevad, see, kuidas lämmastikurikkad taimed pinnase teiste liikide jaoks ette valmistavad, on see tee, mida mööda minna. Parema mulla nimel töötamine on arutelu, millest võidavad kõik, nii need, kes muretsevad tootmise pärast, need, kes muretsevad toidu kvaliteedi pärast, need, kes muretsevad inimeste ja loomade tervise pärast, kui ka need, kes muretsevad ökosüsteemide ja liigilise mitmekesisuse pärast. Ma loodan, et tänane arutelu tugevdab koostööd eri huvirühmade vahel ja aitab leida lahendusi. Jah, üksi tegutseksime arvatavasti kiiremini, aga koos tegutsedes võime saavutada palju paremaid tulemusi. Ma tean, et te väljendate siin erinevaid seisukohti ja peate maha tuliseid vaidlusi – aga see tuleb sellest, et te hoolite. Teile ei ole ükskõik meie planeedi ja selle pindmise kihi – mulla tulevik. Me oleme otsustanud teha koostööd, lähtudes ÜRO säästva arengu tegevuskavast aastaks 2030 – see on ambitsioonikas tegevuskava, mille kohaselt kõik valitsused peaksid võitlema näljaga ja kaitsma muldasid. Henry Ford on kunagi öelnud: „Kokkutulemine on algus, koospüsimine on progress, koostöötamine on edu."" Ma soovin teile viljakaid arutelusid ja meeldivat Eestis viibimist! Kõne on algselt peetud inglise keeles ja hiljem tõlgitud eesti keelde. Ingliskeelset versiooni saab lugeda siit."
"Vabariigi President rahvusvahelisest sümpoosionist ""Avoiding Aging Catastrophe"" osavõtjatele28. jaanuaril 2002","Rüütel",2002,"Austatud sümpoosionist osavõtjad! Esimene ulatuslik rahvusvaheline arupidamine ühiskonna vananemisega seotud probleemide üle leiab aset Eestis. Ning usun, et mitte juhuslikult. Meie vähem kui 1,5 miljonilise elanikkonnaga riiki on iseloomustamas rahva-arvu vähenemine kümnendiku võrra viimase kümne aasta jooksul, sündimuse märkimisväärne langus, rahvastiku vananemine ning sotsiaalse tagapõhjaga haiguste senisest ulatuslikum levik. Paljudki nendest probleemidest on iseloomulikud Õhtumaale tervikuna, osa aga siirdemajandusega riikidele, kelle hulka Eesti samuti kuulub. Ent selliseid rahvaid, kellel praeguste arengute jätkudes on 15 aasta pärast sama palju ülalpeetavaid kui maksumaksjaid, on sootuks vähem. Just seetõttu on Eestis täna eriti aktuaalne kesk- ja vanemaealiste inimeste elukvaliteedi tõstmine ning töövõimelise ja tahtelise elanikkonna osa suurendamine kõne all oleva vanusekategooria inimeste arvel. Me ei tohiks unustada, et ka vanad inimesed on ühiskonna jaoks väärtus ja ressurss ning seda eeskätt nende elukogemuse, teadmiste ning stabiilsuse tõttu. Me ei tohiks ka toetada stereotüüpe, mille kohaselt üksnes noored on aktiivsed ja vanad väsinud. On olemas väsinud noori ja aktiivseid vanureid. Iga inimene on kordumatu ja eripärane. Parim ühiskonna arenguks on see, kui ühendatakse noorte uued teadmised, ideed ja energia vanade kogemuse ja elutarkusega. Mõlemat tuleb hinnata, mõlemad on väärtused. Ühiskond peab arvestama vanadega, kuid see ei tohi olla suhtumine kui hooldatavatesse, kellessegi, keda tuleb üle jõu ülal pidada. Arvestamine tähendab ennekõike seda, et leitakse võimalused kõikide inimeste võimete rakendamiseks ja hädasolijate aitamiseks. Avaldades tänu Tallinna Tehnika Ülikoolile sümpoosioni korraldamise eest, näen selles ka olulist märki ja tähendust: teadlased ning tudengid, kes on kas ealt või hingelt alati noored, on asunud koos oma teiste riikide kolleegidega lahendama ühiskonna vananemisega seotud probleeme. Soovin sümpoosionist osavõtjaile jõudu ees seisvate probleemide tasakaalustatud lahenduste leidmiseks. Arnold Rüütel Kadriorus 28. jaanuaril 2002"
"ÉNA kõrgemate riigiametnike täiendkursusel Prantsusmaal","Kaljulaid",2019,"Kusagil meie ees on bifurkatsioonipunkt: me kas saame kliimamuutusest võitu või ei saa. Kui me ei astu radikaalseid samme, ei ole võimalik kliimamuutust ohjeldada, ammugi seda tagasi pöörata. Tehnoloogilise paradigma muutmine on küll probleemiga tegelemine, aga ilma globaalse poliitilise jõupingutuseta on muutuse jõudmine iga CO2 allikani liiga aeglane ja ka majanduslikus mõttes liiga valus. CO2 allikate maksustamine saadab turule õige signaali, aga loomulikult vihastab väiketarbijaid, sealhulgas bensiinijaamade kliente Prantsusmaa maapiirkondades. Nad ei suuda muuta oma energiaallikaid, kui me neid ei aita, nad saavad muuta ainult tarbimist. Suur muutus oleneb meist, poliitikutest. Ja ometi pole me seni suutnud saavutada tõsiselt võetavat võimekust, et tuua päikeseenergiat Lõuna-Euroopast põhja ja liigutada tuuleenergiat vastupidises suunas. Me ei ole suutnud korralikult kasutusele võtta meretuuleparke ja laineenergiat. Me oleme poliitiliselt laisad olukorras, kus oht on silmaga nähtav. Isegi siin, Euroopas, kus meil tegelikult puuduvad selliste võrkude ehitamiseks poliitilised piirangud. Ja me ei pea end siduma investeeringutega sellistelt režiimidelt, keda me ei usalda. Oma kodus saame ise otsustada. Majandusteadlane Jeffrey Sachs rõhutab, et globaalselt peaksime kulutama kliimamuutustega tegelemisele 1% SKTst. See tähendab, et Euroopas tuleks kõrvale panna teise Euroopa Liidu eelarve jagu raha, et tegeleda energiaküsimustega – tegeleda tsentraalselt, Euroopa Liidu tasemel sellega, et puhas ja taskukohane energia jõuaks iga kodanikuni. Puhtale energiale ümberlülitumine pole üksikisiku ega ka üksikute riikide töö – see peab olema prioriteet kogu Euroopa Liidus! Kujutlegem, et kulutame Euroopas umbes 200 miljardit aastas rohelise energia tootmise arendamisele ja pikkadele ühendusliinidele! See oleks ilmselt suurim ühisalgatus, mida saaksime koos ette võtta, sest oleme Euroopa Liit. Mitte keegi teine ei saaks sellist ettevõtmist nii kiiresti kokku leppida. Ühelgi teisel maailma piirkonnal pole selliseid mehhanisme nagu meil, näiteks ühiselt rahastatavate projektide näol. Kellelgi teisel pole niisugust seadusandlikku raamistikku hankeprotseduuride ja konkurentsiseaduste näol. Ainult Euroopa Liit saab teha algust sedavõrd globaalse ülesandega nagu meie planeedi päästmine. Nende lahenduste müümine, mida me rohelisele energiale üle minnes välja töötame, tagab pikemas perspektiivis meile ka majandusedu. Kui otsite edulugu just sealt, puhaste tehnoloogiate sektorist, siis vaadake, mida tegid tuulikud Taani majandusega. Ainult siis, kui oleme oma planeedi päästnud, on meil mõtet rääkida tuleviku digi- ja tehisintellektitehnoloogiatest, nendega ühiskonnas kaasnevatest muutustest, aga ka sellest, kuidas me saame Euroopa eeliseid nende muutuste juhtimisel ära kasutada. Sest piiriüleste arengute juhtimine on alati Euroopa eelis ning kui rääkida tänapäeva tehnoloogia või teaduse arendamisest, siis ei toimu peaaegu miski sellest ühe riigi piirides. Aga – ja seda tahan ma tõesti rõhutada – pole mingit mõtet arendada tehnoloogiat, kui meie planeet on kliimamuutuste tulemusena liiga kuum, et inimene saaks siin elada. Niisiis on kõigel sellel, millest ma nüüd rääkima hakkan, mõte ainult siis, kui tuleme edukalt toime kliimamuutuste kui ülima väljakutsega. Lootkem siiski ja jätkakem. Näeme, kuidas digitehnoloogiad muudavad kõiki meie ühiskonna aspekte: töötamist, sotsiaalsüsteemi, maksusüsteemi. See muutus on sama ulatuslik, nagu oli omal ajal üleminek tööstusühiskonnale. Niisamuti nagu industrialiseerumine, asendab ka digitaliseerumine ennekõike inimtööjõu füüsilist aspekti, jättes kognitiivse võimekuse endiselt inimeste monopoliks. Jah, üha enam näeme masinaid, mis õpivad inimkäitumist, me näeme, kuidas neid kasutavad ja ekspluateerivad esmalt internetitrollid, seejärel trolle meenutavad tekstigeneraatorid. Masinad on inimestest paremad aktsiaturge mõistma ja seal kauplema. Kuid ma ennustan, et inimesed lõpetavad selliste süsteemide toetamise, mis on omandanud selliseid jooni, mida me ei mõista ja seetõttu ka ei usalda. 1990ndatega võrreldes investeerivad inimesed vähem aktsiaturgudel, eelistades nüüd ühisrahastusplatvorme. Mitte sellepärast, et nende arvates on riski ja tootluse suhe seal parem, vaid sellepärast, et nad on suutelised aru saama, millega need platvormid tegelevad. Ma olen kindel, et sama juhtub ka sellel suurel arvamuste turuplatsil nagu sotsiaalmeedia. Juba praegu usaldavad inimesed üha vähem seda, mida nad Facebookis näevad, sest nad on oma huvi taga ajava sisu mustrid selgeks saanud. Tulemuseks võib olla selline Facebook, kust inimesed on lahkunud ja jätnud end esindama algoritmid. Algoritmid jätkavad tegevust, aga inimesed on oma mõtetega juba mujal. Sellega tahan ma öelda, et inimese kognitiivne võimekus on endiselt tema monopol, kuid füüsilise võimekuse osa on võimalik jätta osaliselt või täielikult masinate kanda. Isegi kui eeldame, et tehnoloogia areng on nii kiire, et meie silmad saavad näha singulaarsust, jääb empaatiavõime selle masina haardeulatusest välja. Jah, masinad võivad selgeks õppida lihtsamaid kognitiivseid elemente, lugeda näolt kurbust, rõõmu või viha, aga inimtunnete keerukuse mõistmiseks sellest ei piisa. Isegi tõeliselt singulaarne arvuti ei ole suuteline inimest veatult tunnetama ega tajuma, sest ta töötleb infot ainult ajus. Tal pole keha biokeemiat, mis meil ajule lisandub. Väga suur osa inimeseks olemisest on meie emotsioonid. Seega ei tähenda meie tulevik üha suurenevat töötust, kui masinad võtavad rutiinsed tööd meilt üle. Meie täiskohaga tööks saab hoolimine, selle näitamine ja levitamine ühiskonnas. Ühelt poolt on meil tulevikus lihtsalt rohkem aega, et olla hooliv inimene. Teiselt poolt aga just seetõttu, et suur osa inimestevahelisi kontakte, mis varem olid vajalikud näiteks kõige lihtsamate teenuste osutamiseks, kaovad ära. Võtkem näiteks rahaülekanded internetis, igasugused sisenemiste ja väljumiste registreerimised või muu säärane. Kui mitmesse silmapaari vaatas inimene päeva jooksul selle sajandi algul ja kui vähestesse vaatame meie täna? Selline suundumus jätkub, kuni meie igapäevaelu ei sisalda enam üldse suhtlemist teiste inimestega. Nii saab inimestega suhtlemise võimaluste pakkumisest tähtis majandusharu. Ma ei taha sellega öelda, et oleme täna üksildased ja jääme tulevikus veel üksildasemaks, sest igapäevased talitused tehakse teiste inimestega kokku puutumata. Mina näen seda arengut positiivsena. Sajandi alguses kulus kogu meie aeg üksteisele teenuste osutamisele, olgu näiteks pangateenused, müük, autopesu, kohvikuteenindus või puhkusereisi planeerimine. Selliseid kokkupuuteid jääb üha vähemaks. Kuid me saame endiselt veeta aega teiste inimestega suheldes, ja me ka teeme seda. On märgata üha kasvavat nõudlust tegevuste järele, mis teevad meid õnnelikuks ja suurendavad meie turvatunnet. Maailmas on üha rohkem inimesi, kes elatuvad meie vaimu eest hoolitsemisest, hoides meid õnnelikuna, lahutades meie meelt heas seltskonnas, kus inimesed tunnevad ühtekuuluvustunnet. Pankurid, kes on jäänud ilma meile raha ülekandmise igavast lihttööst, on hakanud meid aktiivselt nõustama rahaasjades. Isiklikke kogemusi on võimalik internetis müüa kas otse või reklaamide kaudu, mis teeb ka isiklike kogemuste otsimisest töö. Võtkem näiteks koolid. Siin Pariisis pakub üht tulevikukooli mudelit pilootprojekt Paris42 – toetatud masinõpe, mille hariduslik sisu sarnaneb arvutimänguga. Õpetajad ei tegele enam õpetamisega, vaid õppimise toetamisega. Nende töö ei ole sellega muutunud kuidagi vähem oluliseks – nad pakuvad õppurile võrgustikku, võrgustikus töötamise oskusi, kuid ennekõike õpetavad nad, kuidas olla hooliv inimene. See on koht, kuhu sa tuled kohtuma teiste inimestega – klassikaaslaste, mentorite, õpetajatega. Muuseas, seal valitseb soe ja toetav õhkkond. Ma ennustan, et midagi sellist on meil umbes 10–15 aasta pärast kasutusel kõigis koolitüüpides. Masinad on palju paremad edasi andma tehnilisi teadmisi, mida me endiselt vajame. Masinad kontrollivad ja annavad õppijale uusi ülesandeid, lähtudes teadmiste kontrolli tulemustest. Laste tegelikud teadmised ümbritseva maailma kohta hakkavad üha vähem sõltuma nende vanusest, nagu see oli eelmiste põlvkondade puhul. Teadmised hakkavad sõltuma pigem vanusest koos huvidega, sest suur osa teadmistest, mida lapsed õppimisel kasutavad, on internetis olemas. Asjaolu, et need teadmised erinevad mõnevõrra kooliõpikutes pakutavast, ei tee neid vähem informatiivseks. Me peame täitma tühikud ja ühendama punktid laste ajus, mis on täis väga killustatud infot. Me ei saa neid õpetada sama universaalse mudeli järgi, mida oleme siiani kasutanud. Nende teadmiste varieerumine on tulevikus palju suurem. Niisiis peab õpetamine muutuma toetatud õppimiseks. Hea sissejuhatus sellesse, mis meid ees ootab, on muutus selles, kuidas lapsed õpivad keeli. Tavapäraselt on tüdrukud saanud keeletundides paremaid hindeid kui poisid. See on muutunud. Nüüd saavad inglise keeles paremaid hindeid poisid. Põhjus – nad mängivad rohkem arvutimänge, seega on nende keeleoskus jõudnud juba varakult heale tasemele. Lapsed minu üheksa-aastase poja klassis saavad kõik inglise keelega üpris hästi hakkama. Nende tase pole aga üldse vastavuses kooliprogrammi ootustega – et nad on algajad, 500 sõnast koosneva sõnavara ja väga algelise grammatikaga. Nemad oskavad kasutada sõnu nagu leprechaun (härjapõlvlane), hääldades neid paremini kui nende õpetajad. Paraku ei oska mitte keegi neist sõna leprechaun ega ka paljusid lihtsama kirjapildiga sõnu kirjutada, sest nende keeleoskus on ennekõike suuline. Nad vajavad eraldi tunde, et mõista, millised on ebaviisakad sõnad, solvavad väljendid ja kahemõttelised laused. Lühidalt – tehnilise poole pealt teavad lapsed keelest palju, aga neil puudub tunnetuslik pool sellest keelest, mida nad põhimõtteliselt juba räägivad. Nad ütlevad keelt rääkides inglise kultuuriruumis sobimatuid asju just sel põhjusel, et nende keeleoskus on oma olemuselt tehniline. Seega tuleks neid õpetada teisiti. Me peame õpetama neid kasutama keelt inimestega suhtlemisel ilma kedagi solvamata ja olulisest mõttest mööda rääkimata. Näete – me ei õpeta enam keelt, me õpetame, kuidas kasutada keelt inimestega suhtlemiseks, kuidas püsida enesekehtestamisel aktsepteeritavates piirides, ilma teiste inimeste õiguste piire ületamata. Me peame õpetama, kuidas olla vastutustundlik ja empaatiline inimene. Ja olemegi tagasi kohas, kust ma alustasin – selle kõne tehnoloogiat puudutava osa juures. Ühiskond saab vabaks rutiinsetest ja igavatest tehnilistest töödest, kuid vajab spetsiaalset koolitust, kuidas olla hooliv inimene – oskust, milles inimesed on suurepärased ja kus ükski masinõppel põhinev tööriist neid asendada ei saa. Kognitiivne, tunnetuslik osa on masinate konkurentsi eest kaitstud. Tunnetamise õpetamine ja õppimine kuulub varsti hariduse juurde. Hoolivus saab tööks. Miks ma arvan, et Euroopa on selliste tulevikuprobleemide lahendamiseks parim paik? Ennekõike sellepärast, et võrreldes kõigi teiste rikaste piirkondadega on Euroopa orienteeritud inimlikule kaastundele. Euroopa on rajatud inimlikule kaastundele. Euroopa Liit loodi selleks, et vältida sõdu ja sõdadega kaasnevaid metsikusi, seetõttu pole tema eesmärgid kunagi olnud vaid majanduslikud või seotud tehnoloogilise arenguga, võimaldamaks üha suuremat lisandväärtust ja tööviljakust. Euroopa Liit on rajatud ennekõike selleks, et tagada julgeolek liidule ja tema naaberriikidele, kes on selle julgeoleku abil kasvatanud oma kodanike meelerahu ja turvatunnet. Sellest tulenevalt mõistame meie kui Euroopa ühiskonna kodanikud kaastunde tähtsust. Me näiteks ei aktsepteeri juba ammu võimalust, et inimesel, kes pole ostnud kallist tervisekindlustust, lastakse surra, kui ta peaks jääma kallist ravi vajavasse haigusse. Me oleme ühiskonnana võib-olla isegi õppinud loobuma meditsiini tippsaavutustest, selleks et teha tervishoid kättesaadavaks kõigile, olenemata sotsiaalsest staatusest. Kõigil pole päriselt õnnestunud pakkuda egalitaarset koolisüsteemi, kuid mõnel meie seast – näiteks Põhjamaadel ja minu enda riigil – on see õnnestunud. Ülejäänud püüavad muuta koole ja haridussüsteemi egalitaarsemaks, kuna ilma selleta on raske saavutada sotsiaalset liikuvust – õigust, mida peaksid saama nautida kõik meie kodanikud. Me näeme, kuidas keskklass tõuseb üles empaatia puudumise vastu ühiskonnas. Tõsi, nad ei nälgi ja neile on kättesaadavad mitmesugused ühiskondlikud teenused, mis tagavad põhivajaduste rahuldamise, kuid nad tunnevad end õnnetutena, sest neid ei kuulata, ei väärtustata piisavalt, neil ei ole kohta poliitikute kõnedes. Inimesed Euroopas ei lepi sellega, et neid peetakse iganenuteks, kellekski, kes pole oluline ja kelle jaoks meie ühiskonnal ei jätku kaastunnet. Nad tõmbavad selga kollased vestid, et muuta end nähtavaks, või hääletavad Brexiti poolt. Või hääletavad äärmusrahvuslaste poolt, kes tahavad peaaegu kommunistliku innuga kontrollida inimelu kõiki aspekte, nagu see on toimunud Euroopa idaosas ja võib-olla ka Eestis pärast märtsivalimisi. Euroopas nõuavad meie kodanikud meilt suuremat empaatiat. Empaatiat, mitte uusi vidinaid. Seda nõuavad inimesed. Uued vidinad on meie elu lihtsamaks muutnud ja teevad seda ka tulevikus. 20. sajandi algusega võrreldes on tänapäeval kõigil inimestel kodus abilisi ilmselt kümnete teenijate jagu. Sellele vaatamata on inimesed õnnetud ja tahavad midagi muud. Mitte rohkem, vaid muud. Tagasilangus on toimunud inimsuhetes. Inimesed tunnevad, et ühiskond laguneb, ühiskonna eri osade vahel puudubliikuvus. Andke andeks, aga inimesed ei unista 5Gst. Nad tahavad õnne ja lootust. Mida me saaksime selleks teha? Mida oleks vaja muuta? Ma juba rääkisin muutustest, mida vajavad meie koolid. Lastele tuleb õpetada, kuidas olla hooliv inimene. Meie töökohad on juba muutumas, suunates meid üha enam neisse sektoritesse, mis tegelevad inimeste meelte ja mõtteviisiga. Aga kuidas on meie võimega pakkuda mõistmist, mida me praegu pakkuda ei suuda? Mida teevad meie väga euroopalikud sotsiaalkindlustused? Ennekõike kaotavad nad maksumaksjaid. Miks? Meie sotsiaalsüsteemid põhinevad industriaalsel majandusel. On ülioluline, et see muutuks, sest vana formaadiga ei jõua me võrdsusel põhineva ühiskonnani, mis pakuks lootust nii meile kui ka meie lastele. See muutub meile üha vähem jõukohaseks, sest parema palgaga töötajad hakkavad loobuma euroopalikust süsteemist, mis nõuab neilt elustiili, mis pole neile enam omane – stabiilne töökoht, stabiilsed maksed, kindel aadress ja riik. Digitaalsed nomaadid suunduvad erakindlustusse, see aga toob rohkete väljujate tõttu kaasa solidaarsusel põhineva mudeli lõppu. Kõik ülejäänud saavad üha vähem osa sellest kõrgtehnoloogilisest ja jõukast elust. Tuleb tegutseda kiiresti, et vältida lõksu, mis tapaks täielikult sotsiaalse liikuvuse ja viiks meie inimesed tänavale protestima ühiskonna vastu, mis ei saa neile enam seniseid võimalusi pakkuda. Kuid me peame tegema seda ilma tehnoloogia arengust saadavat globaalset kasu piiramata. Tehnoloogia muudab tööjõuturu globaalseks, võimaldades töötada seal, kus soovime, ja siis, kui soovime, ilma et oleks ilmtingimata vaja end teise ruumipunkti liigutada. Inimesed ütlevad sageli, et digimaailm võtab töö ära ja seda tuleks karta. Hoopis vastupidi. Digimaailm muudab tööturu võrdsemaks, paremini ligipääsetavaks. Ka palju suuremaks. Sest sa ei pea töötama ilmtingimata oma riigis. On täiesti mõeldav, et tundes Eesti maksuseadust, tehakse tööd kusagilt Aafrikast. Kui olete näiteks Aafrika tüdruk ja soovite interneti kaudu raamatupidamist õppida, te olete teretulnud! Muidugi ei ütle Eesti, et alusdokumentatsioon peab alati asuma raamatupidamise riigis. Nagunii on kõik elektrooniline, nii et seda saaks vabalt hallata ka Aafrikast. Minu arvates võiks lahendus paljudele meie probleemidele olla see, kui me kõik asuksime arenenud maailmas ühiselt seisukohale, et tehnoloogiaid ja nende kasutamist on vaja võimaldada, toetada ja soodustada, mitte ignoreerida või lausa piirata. Ma tean, et me ei tee seda. Me näeme, et meie tööturg on muutumas. Töökohad tööstuses on kadumas. Mis te arvate, kas meie ühiskondade maksude kogumise ja laialijaotamise mudel, mis põhineb sellel, kus inimesed elavad ja töötavad, ja eeldab, et selleks on üks konkreetne koht, jääb püsima? Mõnda aega veel püsib, kuid me teame, et lõpuks kaob ka see. Me pole veel mõistnud, et üha rohkem on inimesi, kes töötavad sõltumatutena. Selliste inimeste arv kasvab kõikjal, aga me pole sellega veel kohanenud. Me ootame endiselt, et inimestel oleks töökoha aadress ja üks firma, võib-olla kaks, mille heaks nad töötavad. Või siis et on nad FIEd, kes elavad selles riigis, mille aadressil nad on end registreerinud. Siis me maksustame neid ja pakume neile teenuseid. See ei ole õige tee. Meie kodanikud reisivad – teenuseid on vaja osutada kõikjal maailmas. Näiteks peab kodanik saama valimistel hääletada, olenemata sellest, kus ta parajasti viibib. Vaja on luua koolid, kus lapsed võiksid saada kooliharidust oma emakeeles, isegi kui nad asuvad kodumaast väga kaugel. Loogika ütleb, et tuleks teha mingisugune uus leping, mille alusel inimesed maksaksid makse sellele riigile, mis on neile kõige südamelähedasem, kus nad elavad või mille kodanikud nad on, ja siis võimaldab see riik neile teenuseid kõikjal maailmas. Me, eestlased, püüame mitte viriseda, käed rüpes. Euroopa Liidu eesistumise ajal tõime Tallinna kokku ametnikud kõigi liikmesriikide rahandusministeeriumidest, et arutleda selle üle, milline võiks olla meie globaalne ettepanek selle probleemi lahendamiseks, et töökohad tööstusest kaovad, kuid meie sotsiaalsüsteem põhineb tööstusühiskonna mudelil. Kui me sellega kiiresti ei kohane, on üha rohkem on neid inimesi, kes jäävad meie sotsiaalkindlustussüsteemist välja. Hiljem võivad nad uuesti süsteemi siseneda, kui vajavad tervishoiuteenuseid või kooliharidust oma lastele. Selleks ajaks oleme kaotanud suure osa nende sissetulekutest. Meie pensionisüsteem tegelikult karistab hilisema sisenemise eest, kuid muudesse süsteemidesse on võimalik siseneda peaaegu kadudeta. Me ei taha jääda Euroopas ilma oma heaoluriigist. Hindame seda kõrgelt ja soovime seda hoida ning see võib aidata muuta meie ülemineku digitaalsele ühiskonnale kergemaks, kui oli omal ajal üleminek agraarühiskonnalt industriaalühiskonnale. Sest tol ajal oli see inimeste jaoks valus. Praegune üleminek on niisama suur. Eestit nimetatakse sageli digimaailma eestvedajaks. Reaalsuses on see eestvedamine pigem ühiskondlik kui tehnoloogiline. Eesti on ainus riik, mis on toonud kokku ettevõtted ja riigivalitsemise ning rakendanud tehnoloogiat nii, et sellest saaks kasu ühiskond tervikuna. Eesti e-valitsus on nagu rakenduste pood, kus võivad oma teenuseid arendada kõik: erafirmad, avalik sektor, üksikisik. Ka teie võite seda teha! Kui saate meie e-residendiks, siis pääsete ka teie sellele rakenduste poele ligi ja võite kasutada seda oma äri arendamiseks. Teie ettevõte oleks Euroopa Liidu ettevõte, nii et selles rakenduste poes saab tegelikult teha päris paljusid loomingulisi asju. Aga loomulikult pole Eesti ühiskond vaid rakenduste pood. Me oleme täiesti euroopalik riik, kes suhtub kirega sotsiaalsesse turvalisusesse ja on oma inimeste suhtes hooliv. Et tagada, et kõik eestlased õpiksid digitaalset muutust kasutama ning võtaksid sellest osa, avasime e-valitsemise platvormi ettevõtetele. Mitte ainult sellepärast, et meie arvates on hea, kui riik ja ettevõtted asju koos teevad. Meie vajasime seda selleks, et inimestel oleks mitmesuguseid, nii avaliku kui ka erasektori e-teenuseid, mida kasutada – ja et nad harjuksid neid kasutama. Meile tegi muret, et kui me ei lase erasektoril kasutada sama digiteenuste alust, siis inimesed täidaksid internetis digi-IDd kasutades ainult oma tuludeklaratsiooni. Seda oleks liiga vähe. Nad ei harjuks oma digi-IDd regulaarselt kasutama. Seepärast toetasime väga seda, et ka erasektor tegutseks samal platvormil. Nüüd võime täie kindlusega väita, et terve ühiskond saab digitaalsest tehnoloogiast kasu ainult siis, kui riik toetab selle kasutamist, luues vajaliku õigusruumi. Oluline on, et digimaailma kõige olulisemat tunnust – identifitseerimist – pakuks sarnaselt analoogmaailmaga see, kellel on olemas võimalused ja õigused tagada isiku tõendamine kõigi osapoolte jaoks. See, kes seda kõike teha saab, on – nagu analoogmaailmaski – riik. Riigid peavad lõpetama oma peamisest kohustusest kõrvalehoidmise juhul, kui uued tehnoloogiad muudavad selle nende jaoks ebamugavaks. Meie oleme selle õppetunni omandanud. See kehtib digimaailmas, kehtib ka tehisintellekti ja kõigi teiste tulevikutehnoloogiate puhul. See on palju väärtuslikum õppetund kui kõik muu, mida oleme digiriigiks muutumise käigus omandanud: et tehnoloogia kasutamisest peavad kasu saama kõik – ja et selle toetajaks peab olema riik. Mitte maksjana, vaid arengu toetajana. Liiga sageli kipume Euroopas neid kahte asja segi ajama – vastutust arendamise eest ja vastutust loova ruumi loomise eest. Me ei tohiks seda teha. Kas meil on nüüd midagi sellist, mis võiks nii praeguse kui ka hilisemad digitaalsed murrangud inimestele kergemaks teha? Jah, meil on: meie sotsiaal- ja haridussüsteemid, kui me muudame neid piisavalt kiiresti. Kuid see saab edukalt toimida vaid siis, kui lõpetame kõik jutud digitaalsete teenuste maksustamisest ja ühtlasi lõpetame ka püüded hoida vanu töökohti elus isegi siis, kui need on suremas loomulikku surma. Kui oleksime maksustanud traktorid, teeksid inimesed põllumajanduses endiselt tööd käsitsi. Me ei maksustanud masinaid, aga me ei pakkunud inimestele ka tuge, kui nad liikusid tööstuspiirkondadesse. Suuremal osal meie esivanematest oli elu neil aegadel üpris vilets ja läks paremaks alles tasapisi, kui tööviljakus tööstuses tõusis. Me peame kandma hoolt selle eest, et meie inimesed suudaksid uute ühiskondlike muutustega toime tulla, ja selleks vajame maksuraha. Peab olema rohkem võimalusi selleks, kuidas riiki panustada, ning see peaks tulevikus olema tunduvalt paindlikum. Kuid me vajame selleks rahvusvahelist kokkulepet. On äärmiselt oluline mõista, et uusi töökohti ei looda ainult tarkvarainseneridele. Jah, nemad loovad kandjateenused, kuid sisuteenused on palju demokraatlikumad. Mõelge, mis on olnud suurte tehnoloogiaettevõtete peamiseks sissetulekuallikaks, kui see pole kandjateenus või riistvara? Rääkimine. Lühidalt rääkimine – Twitter. Pikemad arutelud – Facebook. Aga mis on selles kõrgtehnoloogilist? Mitte midagi. See ei ole miski, milles oleks vaja omada doktorikraadi. Näiteks on võimalik teenida raha ringireisiva juutuuberina. Või mõelgem puuetega inimeste peale. Kujutlegem näiteks autisti, kes elab ükskõik millises riigis kusagil maapiirkonnas ja armastab kududa punaseid sokke. Kümme aastat tagasi poleks ta saanud end oma lemmiktegevusega ära elatada, sest kohas, kus ta elab, poleks leidunud piisavalt ostjaid. Lisaks kardab ta inimestega rääkida, mistõttu ei saa ta neid sokke ka ise müüa. Nüüd on need probleemid lahendatud. Ta saab end ise ülal pidada, müües neid sokke ülemaailmsel turul internetis, ilma et ta peaks ringi liikuma ja kartma inimestega suhtlemist. Pole vaja mõelda, et tehnoloogia on ohtlik, võtab meilt meie töö ja loob töökohti ainult haritutele ja vägevatele. See ei pea nii olema, kui muuta tehnoloogia kaasavaks. Meie oleme Eestis muutnud digimaailma kõiki kaasavaks. Ma olen kindel, et ka teised riigid saavad sellega hakkama. Kui me suudame selle Euroopas ära teha, siis saame maailmameistriteks rikkuse loomises heaoluühiskonnana, mida me kunagi olime. Kui viivitame, kui reageerime liiga hilja, siis ei suuda me seda teha ja meil tekib ühiskonda digitaalne lõhe, sarnane jaotumisega rikasteks ja vaesteks, mis seda lõhet veelgi võimendab. Euroopa Liit pakub meile keskkonda, kus saame analoogmaailmas tegutseda üle riigipiiride. Meil on juba olemas inimeste vaba liikumine ja palju teisi piiriüleseid vabadusi, aga neid on analoogmaailmas kohmakas kasutada ja need ei kehti üldse selles digimaailmas, mida ma kirjeldasin. Taas kord ja rohkem kui üheski teises maailma piirkonnas on meil Euroopa Liidus konkurentsieelis. Selle kohandamine tehnoloogiapõhistele töönomaadidele on ju sellelt baasilt lihtne. Minu arvates on see meie kohustus, sest kui oleme seadustanud inimeste vaba liikumise ja soodustame seda, siis peame samal ajal hoidma ka nende sidemeid päritoluriigiga, soodustama osalemist selle riigi kultuuris, hariduses, demokraatias. Internetipõhised koolid, e-hääletamine, internetipõhine sotsiaalteenuste pakkumine, tervishoiuteenuste sujuv ja globaalne pakkumine käivad kõik selle uue maailma juurde. Aga et seda kõike pakkuda, tuleb luua sellist uut maailma võimaldav maksumudel. Me võime endiselt maksustada tarbimist ja kinnisvara oma riigis, ja minu arvamust mööda peaksime seda tegema ka edaspidi. Samas pole palkadega seotud makse nii lihtne koguda inimestelt, kes töötavad katkestustega, korraga mitmele tööandjale, sõltumatult ja üle interneti mitmes riigis korraga. Vajame mingit uut lepingut, mulle meeldib nimetada seda turvasadama lepinguks – riigi ja inimese vahelist lepingut, mis sätestab, et inimene maksab makse ja saab vastu toetuse kõikjal maailmas. Taas võib Euroopa siin olla pioneer, sest eurooplased on juba harjunud vabalt töötama 28 liikmesriigis. Meil on selleks olemas vajadus ja ka vahendid, mida pole mitte kellelgi teisel maailmas. See on veel üks võimalus kasutada Euroopa Liidu konkurentsieelist parema tuleviku tagamiseks. Mõistate? Meie eelkäijad lõid Euroopa Liidu, mis on ära hoidnud sõjad Euroopas ja vastanud meie vajadusele luua hiiglaslik ühisturg, et soodustada majandusarengut meie maailmajaos. Ühtlasi valmistasid nad meid ette tulevikuks – meil on Euroopa Liiduna mitmeid liidu loodud eeliseid, et valmistada meie ühiskondi edukalt ette tehnoloogiliseks muutuseks. Euroopa Liidu loojad on loonud Euroopa, mis võib päästa planeedi. Ma jõuan selle juurde tagasi taas ja taas – uute maksude, hariduse ja e-riigi peale mõtlemine on mõttetu, kui me ei suuda päästa oma planeeti. Euroopal on kogu maailma ees alati olnud kohustused ja ta on neid tunnistanud. Me peame olema ambitsioonikamad. Kui kliimamuutuste peatamine on võimalik, siis on meil võimalik peatada kliima muutumine sellega, et teeme lõpu CO2 heite kasvule. Pole kindel, et seda on võimalik peatada. Aga proovima peab. Et meie planeet saaks päästetud, selleks peame tegutsema kiiresti ja otsustavalt. Kuna Euroopa on ainus piisavalt rikas ja piisavalt reguleeritud maailmajagu, oleme meie ainsad, kes seda teha saavad. Lihtsalt – tuleb otsustada. Otsuse langetamine Euroopa Liidus võib olla valulik protsess, aga taas – tavaliselt saab meie liit sellega hakkama, eriti kui olukord seda nõuab. Praegu olukord nõuab seda, uskuge mind. Suur tänu kannatlikkuse ja tähelepanu eest! Suur tänu ülikooli juhtidele, et andsite mulle suurepärase võimaluse rääkida oma kannatamatusest ja tundest, et me mingil määral raiskame eeliseid, mida Euroopa Liit meile annab. Tehke palun paremini kui praegune liidrite põlvkond! Ja toetage neid meie hulgast, kes soovivad tegutseda paremini, seista vastu lihtsatele lahendustele ning valida pikaajalised lahendused, igaveseks! Oleme teie kätes ja teie teenistuses. Kõne on algselt peetud prantsuse keeles."
"Vabariigi President Liibanoni Vabariigi suursaadiku hr. Ahmed Ibrahimi volikirja üleandmisel 4. aprillil 2002","Rüütel",2002,"Teie Ekstsellents, Mul on hea meel tervitada Teid kui esimest Liibanoni Vabariigi suursaadikut Eestis. Eesti ja Liibanoni suhted on alles väga lühiajalised, kuid nad on arenenud sõbralikult ja teineteise huve austades. Vastastikuste teadmiste avardamise ja kontaktide laiendamise huvides on kindlasti vajalik suhteid aktiviseerida. Eestil ja Liibanonil on palju sarnaseid jooni. Väikeste mereäärsete riikidena on meid alatasa riivanud ajalootormide keerised. Ka praegu on Lähis-Ida konflikti äärmise eskaleerumise tõttu ärevad ajad nii Liibanonis kui kogu regioonis. Eesti näeb taolisest olukorrast väljapääsu ainult rahumeelsete meetmete kaudu. Oleme andnud ka omapoolse panuse rahu kindlustamisse Lähis-Idas. Eesti rahuvalvajad ja vaatlejad on piirkonnas ÜRO värvides viibinud juba 90-ndate aastate keskpaigast. Loodame, et sellest tegevusest on tõusnud kasu ka Liibanonile. On ju konfliktide ja kannatuste ärahoidmine globaliseeruvas maailmas eesmärk, mida jagame. Soovin Liibanonile edu suhete arendamisel Euroopa Liiduga Vahemere koostöö raamides ja kahepoolse partnerluse alusel. Eesti valmistub Euroopa Liidu liikmeks saades samuti laiendama oma suhete diapasooni Vahemere riikidega. Loodan, et seeläbi tihenevad ka Eesti kontaktid Liibanoniga. Härra suursaadik! Eesti ja Liibanoni kahepoolsed kaubandus-, majandus - ja kultuurisidemed vajavad kindlasti edasist arendamist. Meie riikide senised sõbralikud suhted annavad põhjust loota, et see meil ka õnnestub. Loodan sealjuures ka Teie isiklikule panusele. Soovin Teile kogu südamest edu Teie missioonis meie riikide vaheliste suhete edendamisel."
"Vabariigi Presidendi tervitus Eesti Tööandjate Keskliidu 90. juubelil 1. veebruaril 2007","Ilves",2007,"Austatavad tööandjad,mu daamid ja härrad. Kõigepealt tahan teid õnnitleda auväärse juubeli puhul. Eesti Vabrikantide Ühisus asutati aasta enne Eesti Vabariigi sündi. Nagu paljud teised tolleaegsed seltsid ja kodanikuühendused, aitas ka Vabrikantide Ühisuse tegevus ja liikmete entusiasm kaasa iseseisva riigi loomisele. Meie riik on sündinud seltsidest ja riigi eduka kestmise eelduseks on inimeste suurem osalemine riigi kujundamises. Seda nimetamegi kodanikuühiskonnaks. Eesti Tööandjate Keskliidu eesmärk on esindada majandusharude ühishuvisid euroopalikus sotsiaalmudelis riigi, tööandjate ja töövõtjate vahel. Mul on hea meel, et Eesti Tööandjate Keskliit on sotsiaaldialoogi üks kandjaid ja, erinevalt viimastest valitsustest, suhtub oma sotsiaalpartneri ülesannetesse täie pühendumisega. Kuid igaüks peaks ise samuti arendama dialoogi nii oma töötajate kui ka kogu ühiskonnaga. Oma isikliku käitumise, eeskuju ja ametialaste otsustega peate just teie kujundama Eesti mainet välismaal, ja mis veel tähtsam, meie endi kodanike seas. See on tõsine töö, tõsine vastutus ja tõsine koht mõtlemiseks. Head sõbrad, nädal aega tagasi avalikustasite tööandjate manifesti 2007–2011, see on tunnustamist vääriv kaasarääkimine Eesti elus. Mõjub värskendavalt, kui esitatakse vaateid, mida iga päev ei kuule, eriti praegu, kui poliitikute paljud mured näivad sageli lõppevat 4. märtsiga. See muudab meie silmapiiri kitsaks ja pilgu töntsiks. Me vajame uusi ideid, aga ka arusaamist, et uhked ning kallid lubadused ei suurenda meie võimaluste välja. Pigem ahendavad seda. Me vajame mõttevahetust ja teie manifest on kindlasti dokument, mille üle peab vaidlema. Me vajame arutelu just praegu ega pea ootama halbu aegu õigeteks otsusteks. Soovin teile palju jõudu ja pealehakkamist. Erinevalt mõne kolumnisti arvamusest ei saa töö kunagi otsa, seega ei lõpe ka teie töö."
"Vabariigi President prof. Jüri Uluotsa 110. sünniaastapäeva konverentsil Tartus 13. jaanuaril 2000","Meri",2000,"Lugupeetav rektor, mu daamid ja härrad! Oleme kogunenud Tartu Ülikooli aulasse tähistama professor Jüri Uluotsa 110. sünnipäeva. Aastapäevad on näiliselt suunatud minevikku, tegelikult aga tulevikku, ja selles avaldubki aegade side. Lubatagu mul seepärast koonduda ainult mõnele päevale professor Uluotsa kui poliitiku elust, milles meie olevik tulevikuga eriti dramaatiliselt sõlmub ja eriti veenvalt domineerib mineviku üle. Ma eeldan, et tohin selles auditooriumis detaile visandada ega tarvitse neid kirjeldada. Hitlerliku Saksamaa ja stalinistliku Nõukogude Liidu okupatsioonide ja rindejoonte vahel tekkinud poliitilises vaakumis tegi professor Jüri Uluots 18. septembril 1944 Otto Tiefile ülesandeks Eesti Vabariigi valitsuse moodustamise. See moodustati täies kooskõlas riigi põhiseaduslike protseduuridega, jätkas oma tegevust ka pärast professor Uluotsa surma ning esitas deklaratsiooni oma tegevuse lõpetamise kohta oktoobris 1992, pärast seda, kui Eesti Vabariigi põhiseaduslik riigivõim oli Eestis taastatud. Kuidas selle riikliku kontinuiteedi printsiibi taustal mõista, et Ameerika Ühendriigid ja teised Lääne demokraatiad ei olnud kunagi tunnustanud professor Jüri Uluotsa poolt ellu kutsutud vabariigi valitsust? Eesti seisukohalt on oluline mõista ja realistlikult hinnata Ameerika Ühendriikide niinimetatud mittetunnustamispoliitikat, millega aegamisi liitus kogu Lääne demokraatia. Ameerika Ühendriigid olid juba varem teatanud, et nad seisavad vastu maailma poliitilise kaardi mistahes muutmisele vägivaldsel teel. Pärast Eesti, Läti ja Leedu sõjalist okupeerimist Nõukogude Liidu relvajõudude poolt 17. juunil 1940 moodustas Ühendriikide valitsus töögrupi Loy Hendersoni juhtimisel. Konfidentsiaalses memorandumis kaitses Loy Henderson seisukohta, et Ühendriikidel tuleb anda selge vastus Nõukogude agressioonile. Memorandumi sõnastus on järgmine, – ma tsiteerin: 'Kas Ühendriikide valitsus kavatseb rakendada ühtesid hinnanguid ja käitumisviise Saksamaa ja Jaapani agressiooni suhtes ja jätta need rakendamata Nõukogude Liidu toime pandud agressiooni suhtes? Teiste sõnadega, kas valitsus kavatseb kujundada ühte poliitikat näiteks Tšehhoslovakkia, Taani ja Saksa okupeeritud Poola suhtes ning teistsugust poliitikat Läti, Eesti, Leedu ja Soome suhtes? Kas Ühendriigid jätkavad agressiooni tagajärgede mittetunnustamist sõltumata sellest, kes võiks olla agressor, või, lähtudes otstarbekusest, pigistavad silma kinni tõsiasja ees, et teatud riigid panevad toime agressiooni oma naaberriikide suhtes?' Hendersoni memo, tuletagem meelde, püstitas küsimuse ajal, kui Hitleri Saksamaa ja tema liitlane Nõukogude Liit olid oma võimule või mõjule allutanud peaaegu kogu Euroopa mandri ning võitlust totalitaarse agressiooni vastu jätkas üksnes Inglismaa. Kuid Balti riikide okupeerimise vastu oli enne seda juba järsult välja astunud Vatikan, mille mõjul katoliiklikud Ladina-Ameerika riigid käsitlesid Eesti, Läti ja Leedu okupeerimist agressioonina. Ladina-Ameerika surve oli üks tegureid, mis kiirendas Ameerika Ühendriikide seisukohavõttu Balti riikide saatuse küsimuses. Sisepoliitiliseks teguriks olid lähenevad valimised ja vajadus president Rooseveltile kindlustada Balti rahvusgruppide toetus kolmandaks ametiajaks. Ja kinnipidamist Ameerika põhiväärtustest lihtsustas peale kõige muu ka see, et Nõukogude Liit oli Natsi-Saksamaa avalik liitlane. Sellel taustal sündiski Ühendriikide alamriigisekretäri Sumner Wellesi 23. juuli 1940. aasta deklaratsioon järgmises sõnastuses: 'Viimaste päevade alatud võtted, mille tagajärjel kolme Balti riigi – Eesti, Läti, Leedu – poliitiline sõltumatus ja territoriaalne terviklikkus plaanipäraselt hävitati nendest märksa võimsama naaberriigi poolt, on kiiresti jõudmas lõppeesmärgini. Esimestest päevadest alates, kui nende riikide rahvad võitsid kätte oma iseseisvuse ja demokraatliku valitsemisvormi, on Ameerika Ühendriikide rahvas jälginud sügava ja sooja poolehoiuga nende väljapaistvaid edusamme omariikluse kujundamisel. Meie valitsuse poliitika on üldtuntud. Ameerika rahvas astub vastu röövellikule käitumisele, sõltumata sellest, kas seda viiakse ellu jõuga või jõuga ähvardades. Niisamuti astub Ameerika Ühendriikide rahvas vastu ükskõik kui võimsa riigi mistahes vormis sekkumisele teise suveräänse riigi siseasjadesse, ükskõik, kui nõrk see riik on.' See ongi Ameerika Ühendriikide mittetunnustamispoliitika lühim kokkuvõte, mille taustal tuleb meil hinnata Jüri Uluotsa valitsuse moodustamist 1944. aastal ning mitmeid muid praktilise väärtusega küsimusi. Näiliselt on Wellesi tekst väikese praktilise, aga suure moraalse kaaluga. Ja siingi tuleb möönda, et moraalne kaal muutus sõltuvalt sellest, kas Nõukogude Liit oli Hitleri liitlane või Ameerika Ühendriikide liitlane või Ameerika Ühendriikide vastasmängija külmas sõjas. Probleemid, mis ootaksid uurimist, on järgmised. Nii Jüri Uluots kui Sumner Welles lähtusid Eesti Vabariigi kontinuitiivsuse põhimõttest. Tarvitseb ühest küljest meenutada seda pedantset korrektsust, millega peaminister presidendi ülesannetes Jüri Uluots rinnete vahel tegi Otto Tiefile ülesandeks valitsuse moodustamise; ning teisest küljest Ühendriikide pedantset korrektsust diplomaatiliste sidemete säilitamisel Eesti Vabariigi legaalse diplomaatilise esindajaga, viimati suursaadik Ernst Jaaksoniga. See oli kõike muud kui väline ja formaalne. Eesti diplomaatilist esindust rahastati Eesti Vabariigi legaalse valitsuse poolt varadest, mis olid deponeeritud ning pärast Eesti okupeerimist külmutatud New Yorgi Federal Reserve'i pangas. Ühest küljest tegi see Ühendriikidele võimatuks tunnustada mistahes alusel kujundatud eksiilvalitsusi. Teisest küljest, ja see on sootuks olulisem, järeldub Ühendriikide kontinuiteediprintsiibist ka Eestis tegutsenud nõukogude administratsiooni käsitlemine illegaalsena, millel oli määrav tähtsus Eesti üleminekuajal ning Eesti põhiseaduslike institutsioonide taastamisel. Mittetunnustamispoliitika oli juba algusest peale raskeks pähkliks nõukogude okupatsioonivõimudele veel enne Eesti Vabariigi lõplikku okupeerimist 17. juunil 1940. Osutan kahele näitele, mis minu arvates võiksid ajaloolastele tänuväärset uurimisainet pakkuda. Esimene on Nõukogude Liidu kaitse rahvakomissari marssal Semjon Timošenko ja peastaabi ülema marssal Boriss Šapošnikovi 1940. aasta 9. juuni käskkiri number 02622 Balti sõjalaevastiku ülemale Vladimir Tributsile, mille alapunkt 'd' kõlab järgmiselt. Tsiteerin: 'Sulgeda Riia laht ja blokeerida Eesti ja Läti rannik Soome lahes ja Läänemeres, et takistada nende riikide valitsuste evakueerimist.' Valmistudes okupeerima Eesti, Läti ja Leedu vabariiki pidas nõukogude juhtkond eriti ohtlikuks meie põhiseaduslike institutsioonide edasipüsimist. See oli mõistagi salajane käskkiri, täpsemalt 'soveršenno sekretno' ja 'osoboi važnosti'. Ning teiseks tahaksin teile sellega seoses meelde tuletada, kui ulatuslikult nõukogude okupatsioonirezhiim investeeris poliitilisse lavastusse, mis pidid looma illusiooni võimu legaalsest üleminekust. Siit õigupoolest koorub välja kolmas uurimisteema, – vastuolu nõukogude propaganda soovis kujutada iseseisva Eesti Vabariigi likvideerimist legaalse aktina ning samas soovis kujutada seda niinimetatud revolutsioonilise töörahva poliitilise tahtena, mis ju ei vaja legitimeerimist. Mittetunnustamispoliitikat on Eestis hinnatud mitmeti, enamasti vaevu varjatud sarkasmiga. Ometi olid selle poliitika põhimõtted argumendiks Atlandi harta sõnastamisel 1941, nad mõjutasid Teherani ja Jalta kokkuleppeid ning 1975. aasta Helsingi lõppakti, teisisõnu – nad jätsid Eesti, Läti ja Leedu päevakorda. Võiksime spekuleerida, aga ma ei kavatse seda siit kõnetoolist teha, missuguseks oleks võinud eestlaste, lätlaste ja leedulaste saatus kujuneda aastail 1944–1945 mittetunnustamispoliitika puudumisel. Mittetunnustamispoliitika esimene tulemus oli muidugi see, et lääneriikides ei käsitletud eestlasi Nõukogude Liidu kodanikena, nagu seda nõukogude välisministeerium oma arvukates nõudmistes taotles. Kuivõrd professor Jüri Uluots suutis vabariigi valitsuse moodustamisel ja poliitiliste sihtide kujundamisel arvesse võtta Atlandi hartat ning Ameerika ja teiste lääneriikide mittetunnustamispoliitikat? Sellele kesksele küsimusele vastab kaudselt professor Uluotsa kõne Tallinna raadios 19. augustil 1944, niisiis kuu aega enne Otto Tiefi valitsuse kujundamist. Tallinna raadio oli tollal Landessender Reval ja natside tsensuuri all. Seda hinnatavam, seda uskumatum on professor Uluotsa oskus jääda truuks Eesti riikliku kontinuiteedi põhimõttele ka tsensori valvsa pilgu all. 'Pidagem meeles,' ütles ta, 'et see seisund, milles Eesti asub vaherahu või rahu saabumisel, on olulise ja otsustava tähtsusega kogu Eesti rahva oleviku ja tuleviku suhtes.' Ja edasi: 'Pärast sõda on vaja rahvaste elu ja vahekordi korraldada. Korraldada tähendab aga õiguspäraselt talitada. Õiguse põhimõtetes võivad olla erinevad arvamused. Aga on üks õiguse põhimõte, ilma milleta pole õigust ennast. See põhimõte kõlab: igaühele tema oma.' See on silmatorkavalt lähedane Ameerika Ühendriikide 1940. aasta seisukohale, mille järgi kõik need riigid, kes sõja tagajärjel kaotasid oma iseseisvuse, taastavad selle pärast sõda. Nii Sumner Welles kui Jüri Uluots uskusid põhimõtetesse, mis on surematud, ja ajalukku, mis ennast kordab. Kuid ajalugu kordab ennast ainult mahajäänutele. See on professor Jüri Uluotsa sõnum tänasele Eestile, ja see on ka põhjus, miks me käesoleval suvel tähistame mittetunnustamispoliitika 60. aastapäeva: poliitilikaajaloos on vähe näiteid, mis oleksid – küll vahelduva eduga – nii pikalt kujundanud kohustusi kinni pidada rahvusvahelise õiguse põhimõtetest."
"Vabariigi President pidulikul õhtusöögil Hiina Rahvavabariigi presidendi härra Jiang Zemini ja proua Wang Yepingi auks 12. juunil 2002 Mustpeade majas","Rüütel",2002,"Austatud president Jiang Zemin! Austatud proua Wang Yeping! Ekstsellentsid! Daamid ja härrad! Tahan Teile öelda südamliku tere tulemast Eestisse. Riiki, mis on nii väike, et mahuks piltlikult öeldes ära Teie pealinna Pekingi ühte linnajakku. Meie riigid ja rahvad on väga erinevad. Suuruse, keele, kultuuri ja ajaloo poolest. See aga ei takista meid edendamast häid riikidevahelisi suhteid ja vahetamast visiite kõige kõrgemal võimalikul tasemel. Pigem vastupidi, erinevuses on varjul teatud liikumapanev jõud. Sõbralik, koguni uudishimuga segatud huvi, mis on ilmselt meie kaunis vilka läbikäimise võti kõigil mõeldavatel tasemetel. Head külalised. Hiina oli esimeste riikide hulgas, kes Eestit pärast meie taasiseseisvumist tunnustas. Diplomaatilised suhted sõlmisime vaid mõni päev hiljem. Sellest kulunud aja jooksul on meie riigid suure sammu edasi astunud. On toimunud arvukalt ametlikke külaskäike. On sõlmitud tähtsamad kahepoolsed lepingud. Eesti on tunnustavalt jälginud Hiina majanduse hämmastavalt kiiret arengut. Pekingi lennukis võib aeg-ajalt kohata tõsiseid mehi Eesti Raudteelt ja Tallinna Sadamast. Nende mappides on dokumendid, mis käsitlevad konteinervedu ja transiidivooge. Eesti Kalaliit teab üht-teist hiinlaste toiduvalikust, meie kalakonservidel on Hiinas minekut. Hiina rahvustelevisioon õpetab inglise keelt Eestis kirjastatud heade õpikute järgi. Tõsi, täiesti erinev tavakultuur tekitab ärisuhetes aeg-ajalt tõrkeid. Mitte alati ei mõista äripartnerid teineteist paugupealt. Kuid juba nimetatud sõbralik huvi silub konarused peagi. Eesti huvi Hiina vastu ei ole mitte väga hiljutine. Esimesi, küll ebalevaid kirjutisi hiina keelest ja kultuurist ilmus veel tänagi ilmuvas ""Eesti Postimehes"" juba 19. sajandil. Meil on ikka olnud hiina keele oskajaid. Nad on otse, ilma vahekeeleta tõlkinud eesti keelde teie tuhandete aastate vanust luulet. Oleme õppinud lugu pidama teie iidsest mõtteteadusest. Ammutanud seal elutarkust ja juhatust enesega toime tulemiseks. Hiina keelt õpivad eesti noored ka praegu, mitmed neist teie riiklikul toel ja saatkonna abiga. Samas õpivad noored Põhja-Hiinast meie kommertskoolis ärijuhtimist. Arvukad hiina meisterkokad on leidnud Eestis oma oskuste andunud austajaid. Hiina muistse võitluskunsti harrastajatel on oma klubi. Eesti ja Hiina traditsioonilise meditsiini asjatundjad on pidanud viljakaid konverentse. Ja kui Eesti noorte tantsuansambel Lee hiljuti Hiinas kontserte andmas käis, võeti neid seal vaimustusega vastu. Sellele vaatamata, et nende soome-ugri aluselt pärit tantsud peaksid teile väga võõrad olema. Niisama menukad on olnud teie muusikud ja tantsijad Eestis. Eestis elab sadakond teie kaasmaalast. Neil läheb siin hästi. Peame lugu nende töökusest, kohusetundlikkusest ja sõbralikkusest. Mitmetega suhtleme eesti keeles. Head sõbrad. Teame, et hiinlane hindab väga oma kodu ja oma maad. Iga vähegi heal järjel Hiina pere püüab paar-kolm korda aastas teha rännaku või matka oma kodumaal. Sama mõtet oleme püüdnud idandada Eestis. Siseturism ongi Eestis viimastel aastatel jõudsalt edenenud. Meie külad ja väikesed asulad on matkajatele avatud. Meie puhas loodus, ilusad metsad ja liigirikkad sood on väärt, et neid avastada. Me ootame sinna ka külalisi kaugemalt. Olete teretulnud teiegi. Meie metsad, maad ja saared meeldiksid teile. Ka teile on lähedane ja tähtis algupärase looduskeskkonna hoidmise kohustus. Maailm jälgib tähelepanelikult Hiina pingsat tööd ainulaadse Panda-karu kui liigi säilitamisel. Teame, et Davidi hirv on oma algupärasel kodumaal Hiinas välja surnud. Saatuse tahtel sattusid aga liigi viimase isendi järeltulijad Tallinna loomaaeda. Nad on end seal hästi tundnud ja paljunenud. Nüüd on Eesti valmis Davidi hirve, eesti keeles miilu tema algsele kodumaale tagasi andma. Loodan, õieti olen kindel, et ainelised takistused saavad kõrvaldatud. Veel veidi aega ja meie teadlaste töö tulemusel on Hiina looduses jälle juba väljasurnuks peetud liik Davidi hirv. Kallid külalised. Üsna hiljuti Eestis ilmunud raamat ""Kevad Hiinas"" kinnitab: ühed kirjutavad hieroglüüfidega, teised tähtedega. Ometi on nende naeratusel üks ja seesama tähendus. Selle ilusa mõttega ma lõpetaksin. Lubage mul tõsta klaas president Jiang Zemini ja proua Wang Yepingi terviseks. Hiina rahva auks ja õitsenguks."
"Vabariigi President EELK Peterburi Jaani kiriku taaspühitsemise puhul 20. veebruaril 2011","Ilves",2011,"Head sõbrad.Austet piiskopid.Head Peterburi eestlased.Lugupeetavad külalised. Oma kirik Peterburis on eestlastele tähendanud kolme olulist asja: eesmärki, sümbolit, teekonda. Eesmärgiks oli see suure ootamise ajal, kui oodati ja loodeti vabadust. Kuid oodati ka palju väiksemat – eestlaste oma kooskäimise kohta Neeva kaldal. Esmalt oli see seda üle saja viiekümne aasta tagasi, mil Eesti kogudus hakkas alles ehitama oma hoonet. Eesmärk ja ootus – küll varjus hõõgumas – tulid tagasi 1930. aastate repressioonide ajal ja on kestnud samahea kui tänaseni, mil kirik uuesti sisse pühitsetakse. Sümboliks on ta olnud eestlaste aktiivsele seltsielule Peterburis kogu aeg, nii tegutsemise, kui ka sunnitud katkestuse ajal. Täna taas avatav Jaani kirik on pea kuuskümmend aastat vanem meie oma riigist. Ning neil kahel – Jaani kirikul ja Eesti riigil – on kõige otsesem seos. Peterburis tegutsenud eesti kogukond, tema vabakondlik seltsitegevus, aitas kaasa Eesti riigi sünnile ning see oli osa meie rahvuslikust liikumisest. Peterburi oli Tartu ja Riia kõrval üheks kohaks, kus meie sirguv haritlaskond omandas teadmisi ja kogemusi. See oli tuhandetele üks teekond hariduse ja maailma poole. Teekond, mille kaudu tulid Eestisse euroopalikud teadmised. Siin kasvasid ja harisid ennast paljud mehed ja naised, kes hakkasid rajama Eesti riiki. Ka minu enda perekonnalugu on seotud Peterburiga. Just selles linnas töötas 20. sajandi päris alguses, Eesti riigi rajamiseni, minu vanaisa Peeter Rebane, kes võttis siit kaasa abikaasa Aleksandra. Toon Peterburi eestlaskonna olulisuse kohta vaid kaks kõnekat näidet. Pastor Jakob Hurt esitas oma “Üleskutse rahvale vaimse vanavara korjamiseks” just siin, Peterburis 1888. aastal Jaani koguduse õpetajana. See kujunes Eesti- ja Liivimaa venestamise ajal võimsaks üldrahvalikuks liikumiseks, tänu millele saime hoida alles oma ajaloolist mälu ning kinnitada meie vaimset rikkust. Oma üleskutsele oli ta alla märkinud aadressiks: Ofitserskaja 54, sama kirikuhoone, kus me praegu oleme. Ning teiseks. Siitsamast, kiriku eest, algas 1917. aasta märtsikuus võimas rongkäik, kus osales ligi 40 000 inimest, kes kõik nõudsid Eestile autonoomiat. Autonoomia saavutati ja sellest sai edasi minna oma riigi loomiseni. Mu daamid ja härrad, ennast korrates ütlen veel kord, et Peterburi Jaani kirik on meie vabakondliku tegevuse üheks sümboliks. Kirik ehitati ju osalt rahva annetustele toetudes, niisamuti siia juurde rajatud kool. Ning annetajad, nagu ka eestlaste kogukond Peterburis, ei olnud ju mitte kõik jõukad inimesed. Need olid erineva sissetuleku ja tegevusalaga mehed ja naised, kuid neile olid olulised vaimsed väärtused. Nii on see ka tänapäeval, kui praeguste Peterburi eestlaste tubli töö on aidanud Jaani kiriku taastada. Tahan tänada kõiki Peterburi eestlasi ning samuti meie häid sõpru ja toetajaid. Minu tänusõnad kuuluvad ka Peterburi võimudele toetuse ja mõistmise eest. Teie kõigi sihikindel tegevus on teinud võimalikuks kiriku taastamise. Eriliselt tahan aga tänada koguduse juhatust ning koguduse esinaist Külli Sulge. Teie olete hoidnud ning kandnud endas mõtet kiriku taastamisest, teinud seda väärikalt ning enesekindlalt. Sobilik on lõpetada pastor Jakob Hurda sõnadega: “Tõeline suurus ja vägevus on suurus ja vägevus vaimu asjade ja haritud elu poolest”. Hoidke meie vaimu asju ja haritud elu siin Peterburis ning kõikjal üle maailma. Kui hoida alles oma vaimu ja kultuuri, siis kestame igavesti. Tänan teid kõiki!"
"Vabariigi Presidendi avasõna Europa Musicale kontserdil Münchenis 31. oktoobril 1993","Meri",1993,"Ma tulen maalt, mille nimi on Eesti. Minu ülesanne on siit kõnetoolist kirjeldada teile selle maa koordinaate. Kunsti ülesanne on siit kontserdilavalt avada teile selle maa hing, tema värvid, igatsused ja lootused. Ma olen üks väheseid Euroopa presidente, kes on võinud ühe pilguga näha poolt oma rahvast. Eesti on nimelt väga väike riik, natuke suurem Taanist, Belgiast, Hollandist või Šveitsist, kuid märksa väiksem rahvaarvult: meid on natuke üle miljoni. Oleme kõige põhjapoolsem Balti riikidest ja asume mere ääres, mida inglased ja prantslased kutsuvad Balti mereks, sakslased Idamereks, kuid eestlased neile omase jonnaka loogikaga Läänemereks: meri asub meist ometi läänes. Õigupoolest on Eesti kolmest kandist veega ümbritsetud poolsaar nagu Lääne-Euroopagi. Eeskätt selle ja meie kauge hüperborealiku asendi tõttu on Euroopa kultuuri ajaloos nii olulised rahvasteränded jätnud Eesti puudutamata. Sellest tuleneb üks meie iseloomulikke jooni: oleme neid väheseid eurooplasi, kes on 50 sajandit püsivalt elanud ühes paigas ja loonud Põhjala karmides tingimustes, kivisel ja sooderikkal maastikul oma kultuuri. Ärge nähke viiekümnes katkematus sajandis Guinnessi raamatusse ihkavat rekordit. Euroopale on hoopis olulisem meie kogemus, et see kultuur on arenenud harmoonilises vahekorras keskkonnaga ja ei ole esile kutsunud ökoloogilisi konflikte sarnaselt muistse Kreeka või Itaaliaga. Võib-olla peegeldub see konfliktivaesus meie rahvalauludes või professionaalses heliloomingus, mida mõnikord tajutakse monotoonsena. Eestlased ise ei taju oma ajalugu, maastikku või värve monotoonsena. Väikese maa väikese rahvana me ei kasuta teleskoope, vaid mikroskoope. Meie Mont Blanc on 318 meetrit kõrge ja temast on loodud laule. Meie künkad, suuremad puud ja viimasest jääajast põldudele mahajäänud rändrahnud on kõik saanud oma nime nagu elavad inimesed. Iga meie hektar on dokumenteeritud - olgu siis kõnekäänus, pärimuses, laulus, kirjanduses või teaduslikus artiklis. Eestis tuleb ettevaatlikult kõndida, et mitte peale astuda elavale ajaloole. Eestlane on Eestiga pidevas dialoogis. See on vaikne sosin. Paus on eesti muusika kõige helisevam noot. Ennist tähendasin, et olen võinud ühe pilguga haarata poolt rahvast, poolt miljonit. Nad olid kogunenud meie pealinna Tallinna lähedasele väljakule, mida nimetatakse Lauluväljakuks. Seda hiigelvälja võiks nimetada ka Thermopylaiks või Cannae“ks või Verduniks, sest see on pärast Teist maailmasõda olnud meie viimane lahinguväli, mille taga haigutas hävingu pime unustus. Kuid meie vibud olid sopranid, meie kahurid olid bassid ja meie Vercingetorixid olid eesti dirigendid ja heliloojad, kelle kätes muusika leidis taas oma ürgse funktsiooni: ajaviitest või ettekäändest õhtutualettidele muutus muusika identiteedi kaitsjaks, kaitsvaks kilbiks kogu rahvale. Mõnele teist on ajalehtede kaudu ehk meeles pealkiri ""Laulev revolutsioon"". See ei olnud kujund. See oli alles mõne aasta eest tegelikkus, ja on tänaseks, nagu palju muudki, juba kauge ajalugu. Siiski tahan öelda, et lootuse, uhkuse ja enesekindluse kõrval äratas see kordumatu pilt ühest rahvast, kes laulab ühte laulu, minus ka ängistust ja hirmu. Pool rahvast mahub ühele väljakule. Kui mitu inimkonda mahuks ühte kuupkilomeetrisse? Kultuur - ja muusika selle kõige üldmõistetavama osana - on kohustatud esitama ka ebamugavaid küsimusi. Kultuur, nagu mina seda mõistan, on ainus keskkond, mis garanteerib inimkonna taastootmise. Kuid Eestiga seoses mõistsin laulvat rahvast kuulates - ja kaasa lauldes - veel ühte eripära. Eestlasi on veidi üle ühe miljoni. Riigi ja rahva vahekorrad on järelikult sootuks teistsugused kui Saksamaal või Prantsusmaal või kas või Rootsiski. Meie vahekorrad on perekondlikku laadi. Iga täiskasvanu võib igas eesti külas laenata kojusõiduraha või kummisäärikud, kui tal neid peaks vaja minema. Kas miljonist piisab, et viljelda kunste, uurida tähti, sumeri keeli või aatomi ehitust, musitseerida professionaalsel tasemel nii, et meid Münchenisse ka tagasi kutsutakse? Eesti iseärasus ongi selles, et olles perekond, oleme suutnud olla ka Eesti riik ja eesti kultuur. Oleme kaitsnud oma identiteeti relvaga, veel enam aga traditsioonidega, mis on vanimad Euroopas. Vahest tabab teie tundlik kõrv neid vanu kihistusi meie muusikas. Kuid oleme kaitsnud oma identiteeti eeskätt selleks, et püsida Euroopas, jääda eurooplasteks ja aidata Euroopal säilitada Euroopa fenomeni, - tema kultuuride mitmepalgelisust. Jäägu Eesti Riikliku Sümfooniaorkestri varal teie otsustada, kuivõrd see on meil muusika kaudu õnnestunud. Me avasime oma kontserdihooaja, kui mälu mind ei peta, 3. juunil 1583, kui Tallinna linn 52 riigitaalri, 114 naela rukki ja 10 küünra kalevi eest palkas muusiku, kes aasta läbi oli kohustatud linlastele professionaalset muusikat pakkuma. Praegu, iseseisvuse taastamise esimestel rasketel aastatel, on meie sümfooniku palk ainult mõnevõrra kõrgem muusikute palgast neljasaja aasta eest. See kõneleb idealismist ja truudusest Euroopa kultuurile, aga ka teie kohustusest kõrgeausused, minu daamid ja härrad, Euroopa mõistet koos Euroopa piiridega ida suunas laiendada. See ongi minu peamine teade Europa Musicalele. Olen tänulik Europa Musicale patroonile, Euroopa Ühenduse Komisjoni presidendile Jacques Delors“kle, et ta andis selle kauni saali ja suurepärase mikrofoni poliitilise teate käsutusse, mida eesti muusikud - ma loodan - nüüd veenvalt kinnitavad ja teie südamesse idanema jätavad."
"Vabariigi President Brasiilia Liitvabariigi suursaadiku T.E. hr. Luiz Henrique Pereira da Fonseca volikirja üleandmisel 21. veebruaril 2002 Kadriorus","Rüütel",2002,"Teie Ekstsellents, Härra suursaadik, Mul on hea meel tervitada Teid kui Brasiilia Liitvabariigi suursaadikut Eestis. Eesti ja Brasiilia suhete alus pandi juba eelmise sajandi alguses, kui Brasiilia Eestit tunnustas ja toetas meie saamist Rahvaste Liidu liikmeks. Täna on suhete arendamine igati loomulik vaatamata suurele vahemaale, sest Brasiilia on üks maailma suurima majandusega riike ja Eesti laiendab oma välissuhtlust mitmes suunas. Eestit ja Brasiiliat seob ka Brasiilias elav eesti kogukond, kelle edukas käekäik näitab, et eestlaste ja brasiillaste vastastikusel sõprusel ja koostööl on väga head eeldused. Mul on väga meeldivad isiklikud mälestused 1992. aastal Brasiilias viibimisest, kui Rio de Janeiros leidis aset rahvusvahelise keskkonnakaitse konverentsi tippkohtumine. Eks ole vahemaade vähenemise ja globaliseerumise ilming seegi, et keskkonnakaitse on ühtviisi iga riigi huvides, olgu Euroopas või Ameerikas. Eestil on kavas oma kontakte Lõuna-Ameerika riikidega tihendada ka Ameerika Riikide Organisatsiooni kaudu, mille vaatlejaks Eesti hiljuti sai. Olles sellisel tasemel esindatud, saame kindlasti parema ülevaate Ameerika riikide koostööst ning suudame täpsemalt kavandada ka suhete arendamist Brasiiliaga. Härra suursaadik! Eesti ja Brasiilia kahepoolsed kaubandus-, majandus - ja kultuurisidemed vajavad kindlasti edasist arendamist. Meie riikide senised sõbralikud suhted annavad põhjust loota, et see meil ka õnnestub. Loodan sealjuures ka Teie isiklikule panusele. Soovin Teile kogu südamest edu Teie missioonis meie riikide vaheliste suhete edendamisel."
"Vabariigi Presidendi tervitus Noorte Kotkaste 70. aastapäevale pühendatud pidulikul rivistusel Viimsis 27. mail 2000","Meri",2000,"Armsad noored kotkad, Tervitan teid keset Soome lahte tagasiteel koju. Soome meremärgid hakkavad silmist kaduma, Tallinna madal on juba silmapiiril. Tänases maailmas on geograafilised kaugused kadunud, kuid aatelised kaugused on jäänud. Millisena tahame näha oma Eestimaad? Mida võime meie, noored, juba täna teha Eesti heaks, et meie ühine kodu oleks kümne aasta pärast jõukas, turvaline ja ilus? Igal noorkotkal peab silmade ees olema Eesti tulevik ja lihtne küsimus: mida saan mina Eesti heaks teha juba täna? Mul on hea meel, et meie noorimaid kodanikke ühendav noorkotkaste organisatsioon on neid ülesandeid mõistnud. Teie harjutused on Eesti hüvanguks ja sealtkaudu rahvusvahelise julgeoleku hüvanguks. Olge tublid ja alati valmis! Teie Lennart Meri Eesti Noorkotkaste patroon"
"Poola Vabariigi President Aleksander Kwaśniewski Eesti Vabariigi Presidendi Lennart Meri auks korraldatud pidulikul lõunasöögil Varssavis, 28. aprillil 1998","Meri",1998,"Lugupeetud Härra President, Lugupeetud Proua Helle Meri, Austatud daamid ja härrad, Olen väga õnnelik, et võime täna härra Presidenti Poolamaal vastu võtta juba teist korda. Tervitame südamlikult härra Presidenti ning kõiki eesti külalisi. Heasoovlikkus ning sõbralikkus Poola ja Eesti vahel on juurdunud meie ajalukku. Täna meenuvad aastad 1928 ja 1930, mil külastas Poolat Georg Meri, diplomaat ja literaat, härra Presidendi isa, olles saatjaks Eesti Riigipeale ning Eesti Vabariigi sõjavägede ülemjuhatajale. Juba toona olid meie riigid teineteisega tihedalt seotud. Samal ajal, kaheksakümmend aastat tagasi, saadi iseseisvaks. Poola võit 1920. aasta Varssavi lahingus päästis meie iseseisvuse ning kindlustas omakorda Eesti julgeoleku. Sama raskeid õppetunde oleme saanud ajaloolt 1939. aastal ning hilisematel sõja-aastatel. Ühtemoodi traagiline oli eesti ja poola ohvitseride jälitamine ning mõrvamine. Sarnased olid repressioonid - massilised arreteerimised ning küüditamised, mis tabasid poolakaid ja eestlasi. See on samaaegselt dramaatiline lõik nii Teie, kui ka teie lähedaste eluloos, härra President. Sooviksin siinjuures rõhutada, et Poola Vabariigi Valitsus paguluses ei tunnistanud Molotov-Ribbentropi pakti järgset Balti riikide annekteerimist. Seepärast taastusid meie kahepoolsed suhted peale Eesti iseseisvusdeklaratsiooni väljakuulutamist 1991. a. augustis, säilitades enne 1939.a. sõlmitud kokkulepete õigusliku järjepidevuse. Oma teel demokraatia ja täieliku suveräänsuse poole suhtusid poolakad suure sümpaatiaga eestlaste samasugustesse sündmustesse. Seda nii ajal, kui võis ennast väljendada vaid rukkilille ja suitsupääsukese sümbolitega, mis seostuvad eesti rahvusvärvidega, kui ka kümme aastat tagasi, kui patriootilisele miitingule tuli kokku üle kolmesaja tuhande eestlase, kes ihkasid iseseisvust ning poliitilist vabadust. Meie kahe riigi rahvad on tõestanud, et neid suuri, meie hüvanguks saadud väärtusi - iseseisev elu, demokraatia, hästikorraldatud seadusandlus - suudame hoida ning omaks võtta. Härra President, mu daamid ja härrad, Täna seisame järjekordse võimaluse ees. Osalemisega uue, ühtse ja turvalise Euroopa ülesehitamisel soovime ühendada kahe riigi edu. Poola ja Eesti on kuue riigi seas, mis on kutsutud Euroopa Liidu liikmeks saamise läbirääkimistele. See on suur rahulolu, mis on saadud meie püüdluste ning edusammude tulemusena, kuid samas on see suur väljakutse. Keskendudes meile soodsaimale läbirääkimiste kulgemisele; juhindudes põhimõttest, et läbirääkimised toimuvad iga kandidaatriigiga individuaalselt, ärgem unustagem seejuures, kui suurt tähtsust omavad solidaarsus ning Kesk-Euroopa rahvaste koostöö. Soovime, et Euroopa Liit avaneks võimalikult kiiresti järgmistelegi meie regiooni riikidele, eeskätt teistele Balti riikidele - Leedule ja Lätile. Euroopa integratsiooni tuleb vaadelda kui kahesuunalist protsessi. Euroopa struktuuride laienemine on paralleelne Põhja-Atlandi struktuuride laienemisega. Usun, et nõustume arvamusega, et Poola liikmeksolemine NATO-s kaasab enesega julgeoleku tugevdamise Läänemere regioonis ning on omakorda aluseks NATO järgmistele laienemisringidele. Kasutades avanenud võimalust, sooviksin veelkord tänada Teid, härra President, kirja eest, mille saatsite kuu aja eest Ameerika Ühendriikide senaatoritele ning milles avaldasite toetust Poola, Tshehhi ja Ungari liitumisele NATO-ga. Olulised strateegilised, poliitilised ning moraalsed argumendid muudavad Poola seisukoha täielikult üheselt mõistetavaks: NATO laienemise esimene etapp ei peaks jääma viimaseks. Rahuloluga jälgisime käesoleva aasta jaanuaris USA-Baltimaade partnerlusharta allakirjutamist ja koostööd programmis Partnerlus Rahu Nimel. Olen veendunud, et mitte kauges tulevikus on Balti riigid ja Poola NATO ühised liitlased. Poolat ja Eestit ühendab teadmine, kui oluline on koostöö piirkonnas, mis hõlmab selliseid pealinnu nagu Tallinn, Riia, Vilnius, Varssavi ja Kiiev. Hindame koostööd Läänemeremaade Nõukogus. Erilist tähendust omavad meie kahepoolne koostöö ning Eesti sidemed Skandinaaviamaadega ja Poola püüdlused ehitada sildu Musta mere ja Kaspia mere regioonidega. Härra President, kallid külalised, Meid ühendab mitte ainult poliitika. Eesti on poolakate jaoks oluline piirkond meenutuste ja hingeliste üleelamiste kaardil ning kaasaegsel majandus- ja tsivilisatsioonimuutuste kaardil. Universitas Dorpatensis, praegune Tartu Ülikool, mille järgneva põlvkonna vilistlaseks olete ka Teie, härra President, võib olla eriliseks sümboliks meie sidemetele teaduse- ja kunstivaldkonnas. XIX ja XX sajandi vahetusel õppis seal terve rida väljapaistvaid poolakaid; seal sai alguse poola kaasaegne üliõpilasliikumine. Dorpati koolkond sai kuulsaks ühtlasi eesti keele, rahvuskultuuri ning arheoloogiliste avastuste uurimiskeskusena, mis mängis olulist osa eestlaste eneseteadvuse kinnitamisel. Meil on heameel tõdeda, et nii teenekas ülikoolis Tartus tegutseb praegu osakond, kus õpetatakse poola keelt, ajalugu ja kultuuri. Teiseks meie koostöö näiteks on poola firmade osalemine ilusa Vana Linna - Tallinna vanalinna - restaureerimisel. Huvitavaks detailiks meie kultuuride dialoogis oli möödunud aastal korraldatud Eesti, Läti ja Leedu kunstnike ühisnäitus, mis kandis nime ""Isiklik aeg"" ning mis võeti Varssavis vastu suure huviga. Vaimustusega jälgime Eesti edusamme majanduses. Poola, kellel on samuti sel alal suuri saavutusi, teab, kui palju on selleks vaja teha tööd ning reformilisi muudatusi. Regiooni majandusliidrite, Poola ja Eesti, koostöö varjab endas rohkesti veel kasutamata võimalusi - merenduses, panganduses, transpordis ning transiitliikluse korralduses, turisminduses ning kaubavahetuses. Olen veendunud, et Teie visiit, härra President, annab oma panuse veelgi tihedamaks partnerluseks ning sõpruseks Poola ja Eesti vahel ning ühtlasi aitab ühiselt avada koostöövõimalusi. Tõstan klaasi Eesti Vabariigi Presidendi härra Lennart Meri ning tema abikaasa terviseks, Eesti ja eestlaste edu terviseks, meie riikide koostöö ja sõpruse terviseks uues Euroopas, XXI sajandi künnisel!"
"Eesti presidendi Toomas Hendrik Ilvese kõne ÜRO Peaassamblee 67. istungjärgul ÜRO peakorteris New Yorgis 26. septembril 2012","Ilves",2012,"Lugupeetud juhataja,Ekstsellentsid,Daamid ja härrad, Taaskord on mul au pöörduda Ühinenud Rahvaste poole. Sel aastal soovin keskenduda vastutusele. Viimaste aastate majandus- ja rahanduskriisi turbulents on näidanud selget seost majandusliku konservatiivsuse ja fiskaalse vastutuse vahel. Loodetavasti oleme mõistnud, et kestlikkus ei ole vaid arengu kohta rakendatav termin, vaid käib meie kõigi kohta. Vastutus ja kestlikkus kehtivad neile kolmele teemale, millele soovin täna tähelepanu pöörata, nimelt inimõigused, head valitsemistavad ja areng. Diplomaatia eesmärk on sõdu ära hoida. Kui diplomaate rünnatakse, kahaneb meie julgeolek. Teame, millest räägime – ka meie diplomaate on rünnatud, õnneks sarnaste jubedate tagajärgedeta nagu Bengazis. Seetõttu on hiljutised mitmel pool maailmas aset leidnud rünnakud diplomaatidele, saatkondadele ja konsulaarruumidele taunitavad. Ajenditest hoolimata on taolised teod vastuvõetamatud ning nad tuleb kõikjal ja üheselt hukka mõista. Kõik riigid on seadusega kohustatud kaitsma diplomaatilisi ja konsulaarterritooriume ja -personali. Lugupeetud juhataja, Viimase aja sündmused on näidanud, et kui teemaks on inimõigused, ei piisa pelgalt enda kodu korras hoidmisest. Rahvusvahelise kogukonna vastutustundliku liikmena tunneb Eesti kohustust üleilmselt rohkem teha. See hõlmab nii tähelepanu pööramist inimõiguste rikkumistele paikades, mida räsivad konfliktid, kui ka naiste ja laste õiguste rikkumise tõkestamist. Ühtlasi tähendab see ka uute tehnoloogiate maksimaalset rakendamist põhivabaduste ja -õiguste teenistuses. Vajadus võtta vastutust ja teha rohkem on samuti põhjus, miks Eesti ootab Inimõiguste Nõukogu liikmeks saamist, et seejärel oma mandaadi järgi aktiivset tegutseda. Lubage mul peatuda arengutel Süürias. Oleme kogenud igasuguse õigusriiklusega sarnanevagi olukorra kokkuvarisemist. Näeme jätkuvalt ulatuslikke inimõiguste- ja rahvusvahelise humanitaarseaduse alaseid rikkumisi. Näib, et mõlemad osapooled on pannud toime tõsiseid rahvusvahelisi kuritegusid. Ent ikka ei paista kuskilt lahendust. Me ei saa jääda kõrvalt vaatama ja ootama, et vägivald leviks veelgi kaugemale. Julgeolekunõukogu riigid – eriti just alalised liikmed – peavad üle saama erimeelsustest ja leidma lahenduse verevalamise lõpetamiseks. Vähim, mida kõik osapooled peavad tegema, on võimaldama humanitaarabi turvaline kohalejõudmine ja tagama humanitaartöötajate turvalisus. Ilma relvastatud konflikti lõputa, ilma rahuta, ei saa järgneda poliitilist arengut. Kuid Süüria pole ainus paik, mis meie tähelepanu vajab. Me ei tohiks unustada külmutatud konflikte, mis ootavad lahendust juba aastaid. Peame ühehäälselt seisma vastu jätkuvale suveräänsete riikide territoriaalse terviklikkuse rikkumisele ja tagama kõigi sunniviisiliselt lahkunud isikute tagasipöördumise koju. Pealegi aitaks rohkem tähelepanu konfliktiennetusele hoida ära taolisi rikkumisi tulevikus. Lugupeetud juhataja, Ulatuslikum pühendumine konfliktiennetusele ja õigusriikluse edendamisele võib aidata kaasa konfliktide ja kõige kohutavamate rahvusvaheliste kuritegude ärahoidmisele. 2005. a. Kohustus kaitsta printsiibiga lubasid riigid kaitsta oma rahvast etnilise puhastuse, genotsiidi ning sõja- ja inimsusevastaste kuritegude eest. Täna nende põhimõtete üle ei vaielda. Väljakutse seisneb aga nende rakendamises – kui valitsused ei täida oma kohustust vastutada, peab rahvusvaheline kogukond reageerima. Ja tegutsema. Rahvusvaheline kriminaalõigussüsteem, eriti Rahvusvaheline Kriminaalkohus, mängib olulist rolli sellistele kuritegudele õigeaegsete ja otsustavate vastuste kujundamises. Kohtu uurimine võib ära hoida uusi metsikusi, hoida ära nende eskaleerumise ja kiirendada nende lõppu. Seega on oluline teha koostööd Kohtuga ja aidata tabada neid, kes on süüdi mõistetud. Sõjaliste konfliktide arenemise tõttu on hukkunud tsiviilelanike arv traagiliselt kasvanud. Tsiviilisikute seas on naised ja lapsed kõige haavatavamad. Kui võtame seda arvesse, omandab resolutsioon 1325 – „Naised, rahu ja julgeolek"" – täiesti uue aktuaalsuse. Veel enam, tähelepanu vajab konfliktidega seotud seksuaalne vägivald. Taoline vägivald võib kergesti viia uute sõja- ning inimsusevastaste kuritegudeni. Vaadeldes laste õiguste edendamist, võime pidada suureks saavutuseks Rahvusvahelise Kriminaalkohtu otsust vangistada Thomas Lubanga. Loodame, et see otsus on heidutava loomuga tulevikus ja aitab ära hoida lastevastaseid kuritegusid. Daamid ja härrad, 1850. aastate Krimmi sõda tõi maailmale esimesed ulatuslikud fotograafilised tõendid konfliktidest. Tänapäeva uued tehnoloogiad teevad veelgi raskemaks sõjakuritegude varjamise nii lahinguväljal kui ka sealt eemal. Kaasaegsed vahendid toovad silme ette sõja tegelikkuse ja koleduse. Seega peame tunnistama tehnoloogia olulist rolli inimõiguste edendamises. Väljendusvabadus on inimõigus, olgu see linnaväljakul, ajakirjanduses või küberruumis. Kolmandat aastat järjest on Eesti esimesel kohal Freedom House'i internetivabaduse pingereas. Ühinesime internetivabaduse koalitsiooniga, mis on grupp riike, kes teevad tihedat koostööd edendamaks inimõigusi võrgukeskkonnas. Lisaks sellele soovib Eesti arutada internetivabadusega seonduvat Inimõiguste Nõukogus, mis veel sel aastal võttis vastu selleteemalise resolutsiooni. See oli verstapost, mis kinnitas, et põhiõigused peavad olema kaitstud virtuaalses maailmas samasuguse pühendumusega nagu „päris"" maailmas. Rahvusvaheliselt on toimumas murettekitavad arengud seoses interneti valitsemisega. Liiga palju riike räägib vaba interneti ohust julgeoleku vaatevinklist. Tegelikult vajame küberjulgeolekut, et takistada rõhuvate valitsuste ja kurjategijate laastavat tegevust. Me ei vaja seda, et takistada rahumeelseid indiviide oma mõtete avaldamisel või informatsiooni kogumisel ja ideede vahetamisel. Hoolimata sellest, et viis aastat tagasi koges Eesti ulatuslikke küberrünnakuid – n-ö esimene võrgusõda –, ei toeta me jäigemat regulatsiooni ja tsensuuri küberruumis. Eesti on pühendunud avatud, turvalisele ja usaldusväärsele internetile. Seega on kohustuslik, et Rahvusvaheline Telekommunikatsiooni Liidu uus regulatsioon ei viiks internetivabaduse piiramiseni, mõtete ja informatsiooni vaba liikumise limiteerimiseni. Budapesti Konventsioon pakub asjakohase ja esmase õigusliku raamistiku küberkuritegevusega võitlemiseks globaalsel tasandil. Daamid ja härrad, Üleilmselt näeme hea ja vastutustundliku valitsemise defitsiiti. Selle puudumine on lugematute teiste hädade põhjus. Kuid siingi on olnud teatud edasiminekuid. Sain uhkusega esindada Eestit, kui koos 42 teise riigiga ühinesime Avatud Valitsemise Partnerlusega. Selle mitmepoolse initsiatiivi eesmärk on astuda konkreetseid samme uue valitsemismudeli sisseviimiseks, maksimeerida uute tehnoloogiate potentsiaal ja võidelda korruptsiooniga. Inforevolutsioon, mida tänapäeval kogeme, on Eestil aidanud kiiresti ja edukalt muutuda demokraatlikuks õigusriigiks. Eesti oli esimene riik, kus inimesed said parlamendi- ja kohalike omavalitsuste valimistel oma hääle anda internetis. Vaid mõned kuud tagasi korraldamise esimest korda suures osas internetis toimunud rahvaloenduse. Sel aastal andsid rohkem kui üheksakümmend protsenti maksumaksjatest oma tuludeklaratsiooni sisse interneti teel. E-valitsus, e-kool, e-ravimiretspetid ja e-parkimine on näited Eesti innovaatilisusest kodanikesõbralike avalike teenuste vallas. Nad suurendavad läbipaistvust ning aitavad hoida ära ja ka vähendada korruptsiooni. Ja nad kahandavad kulusid. Aga kõige olulisem on see, et nad on kasvatanud inimeste võimalust kasutada põhiõigusi ja -vabadusi ning on parandanud valitsemisse kaasatavust ja vastutustundlikkust. Seetõttu soovib Eesti jagada oma e-valitsemise alaseid oskusi ja jätkata kogemuste vahetamist partneritega üle maailma. Minu sõnad vajadusest rohkem teha käivad samuti ÜRO kohta. Reformideta ei ole selle üleilmne missioon kestlik. Vajame muutust. Muutust, mis ulatub ÜRO reformimisest selle sõna kõige ulatuslikumas tähenduses kuni selleni välja, et see sama organisatsioon vähendaks paberi raiskamist. Infoajastul on kasvava tähtsusega vajadus eristada müra ja signaali, tõelist informatsiooni ja propagandat. Daamid ja härrad, Olen seni kõnelenud sellest, mida valitsused saavad ja peavad tegema. Meie üha rohkem läbipõimunud, võrgustunud ja traadita maailmas mängivad vabakond ja erasektor kasvavat rolli. Valitsustel on kasu vabakonna, ettevõtjate ja eraisikute kaasamisest. Eesti ja mitmed teised riigid juba teevad seda, ja edukalt. Suurem väljakutse on aga see, et ÜRO süsteem – multilateraalne uusaegsetel Vestfaali rahu järgsetel riikidel põhinev organisatsioon – hõlmaks ja kaasaks neid lahenduste leidmisse ja otsuste tegemisse. Lugupeetud juhataja, Lubage mul jätkata sellega, et jagan teiega mõningaid mõtteid, mis on seotud arengu ja vastutusega. Kestlik areng ei ole klišeelik utoopia. Samuti ei ole see meile ülalt peale surutud. Tõeline areng ei saagi olla midagi muud kui kestlik. Ent me oleme näinud mittekestlikkust arenguks maskeerituna, hoolimata sellest, et see on loogikavastane. Vaadakem kas või üleilmset finantskriisi. Oma laste ja lastelaste koormamine võlgadega on ebamoraalne, samuti nagu seda on teiste kulul elamine. Kasv ilma vastutuseta on illusioon. Oleme olnud sunnitud valusal moel õppust võtma. Ärgem tehkem sama viga uuesti. Oleme aasta lähemal tähtajale, mille seadsime aastatuhande arengueesmärkide saavutamiseks. Kas eesmärgid olid liiga ambitsioonikad? Mina nii ei arva. Kõrgete eesmärkide sihtimine on vähim, mida saame teha. Pole mingit mõtet seada sihte, mille vaevata saavutamises võime kindlad olla. Ent peame seisma vastu kiusatusele „müüa"" kõike eduna, kui see tegelikult seda ei ole. Aastatuhande arengueesmärkide mittesaavutamine ei saa olla ettekääne uute sihtide mitte seadmiseks. Maailma vajab kestliku arengu eesmärke. Oleme veel arutelu algses faasis. Sihtigem kõrget eesmärki ja andkem endast parim. Hoolimata maailma jõupingutustest, elavad miljonid inimesed jätkuvalt vaesuses. IT levik tekitab hulgaliselt üleilmseid võimalusi. Peame aga vältima digitaalset lõhet, mis võib nurjata ajaloolist võimalust kiirendada arengut maailma igas nurgas. Juba kümme aastata tagasi, Kofi Annani digitaalse lõhe kõrgetasemelise ekspertide paneeli liikmena, aga ka praegu olen mures lõhe pärast digitaalsete vaeste ja rikaste vahel. Eriti kuna investeeringud IT-sse on aidanud riikidel nagu minu omal hüpata kaasaega ja läbipaistvusse. Uutel informatsiooni- ja kommunikatsioonitehnoloogiatel on potentsiaal käivitada järgmine tööstusrevolutsioon. Ent valitsused üksi ei saavuta midagi. Võitluses vaesusega ja luues läbipaistvamat majandust on võtmepartnerid ettevõtjad, kes kasvatavad globaalsete teadmisvõrgustike ulatust. Neil on võimalik anda proportsionaalselt suurem panus oma kogukondades ja ka maailmas. Valitsused aga peavad tagama turvalise ja viljaka keskkonna, et taolised ideed saaksid tekkida ja vilja kanda. Kakskümmend üks aastat pärast iseseisvuse taastamist on Eesti näide sellest, kuidas kombinatsioon vastutustundlikust vabaturumajandusest, e-valitsemisest, rahvusvahelisest partnerlusest ja keskkonnasõbralikest poliitikatest viib arengu kiirteele. Lugupeetud juhataja,Daamid ja härrad, Kogemused kinnitavad, et kui me ei käitu vastutustundlikult, oleme lõpuks sunnitud seda siiski tegema. Hakakem siis vastutustundlikult käituma. Tänan teid tähelepanu eest."
"Vabariigi President Karli Ülikooli aumedali vastuvõtmisel Prahas 31. mail 2000","Meri",2000,"Rector Magnificus asepresident dekaan mu daamid ja härrad, teie poolt annetatud autasu on mulle suureks auks. Tõsiasi, et selle annetajaks on üks vanimaid ülikoole Euroopas, teeb selle minu jaoks eriti väärtuslikuks. Tänan teid. Mu daamid ja härrad, Saksamaa välisminister Joschka Fischer pidas paar nädalat tagasi Berliini Humboldti Ülikoolis väga tähtsa kõne. Ta rääkis sellest, milline on tema visioon meie mandri ja eriti Euroopa Liidu tulevikust. Täna tahaksin ma siin, sama väärikas Karli Ülikoolis, seda teemat jätkata, keskendudes küll mitte niivõrd EL-i institutsioonilisele tulevikule, per se, vaid Euroopa tulevikule, punkt. Millises suunas liigub meie manner ja milline on meie, niinimetatud postkommunistlike riikide roll? Aga enne seda, kui asun kirjeldama tulevasi arenguid, lubage mul heita pilk minevikku ja võtta kokku meie senised saavutused. Tegemist pole kaugeltki mitte tühise asjaga; õigupoolest peaksime me seda palju rohkem tegema. On tõsi, et Tšehhi Vabariik, Eesti ja teised Kesk-Euroopa riigid, kes peavad Euroopa Liiduga ühinemisläbirääkimisi, peavad veel mitu aastat kõvasti tööd tegema. Aga me oleme juba palju saavutanud. Meenutagem, et vaid kümme aastat tagasi raputasime me endalt kommunismi ahelad. Meie kaubandus oli siis itta suunatud, meie majandussüsteemid olid ebaefektiivsed – tegelikult ei töötanud nad üldse. Vaid kümne aasta jooksul olete teie siin, Tšehhi Vabariigis, nagu meiegi Eestis, taaskehtestanud turumajanduse, mille peamiseks kaubanduspartneriks on Euroopa Liit. Kümme aastat tagasi polnud see sugugi enesestmõistetav. Kuigi mõned võivad tänagi öelda, et areng pole olnud piisavalt kiire ja et ümberkujundamise protsess on oodatust kauem kestnud, väidan ma siiski, et teie siin ja meie Eestis oleme liikunud palju kiiremini ja palju kaugemale, kui paljud oleksid oodata osanud. Me oleme tõestanud, et kapitalismi jõu vallapäästmine annab tõepoolest tulemusi. Me oleme valla päästnud dünaamilise jõu, mis ohjesse panduna ei vii edasi mitte ainult meie oma riike, vaid tervet mandrit. Mu daamid ja härrad, meie ja terve Euroopa ees seisev ülesanne on seda jõudu kasutada, seista hea selle eest, et keegi ei loobiks kaikaid selle masina kodaraisse, mis meid ühtse Euroopa poole viib. 1997. aastal kutsus Euroopa Nõukogu Luksemburgis kuus riiki Euroopa Liiduga liitumisläbirääkimisi pidama. Minu arvates võime kõik nõustuda sellega, et läbirääkimised Luksemburgi kuuikuga on äärmiselt kiiresti edasi liikunud. Alles eelmisel nädalal alustasime me acquis uusi ja raskeid peatükke. Me loodame, et oleme varsti läbinud kõik acquis communautaire peatükid ning läbirääkimised on lõpule lähenemas. Olen veendunud, et Eesti, kui meil seda vaid teha lubatakse, suudab läbirääkimised õigel ajal lõpetada, mis omakorda võimaldaks meil 2003. aasta alguses Euroopa Liidu liikmeks saada. Täna on see siiski veel üks “suur aga”. Mu daamid ja härrad, ei ole enam õige väide – kui see üldse kunagi õige on olnud – et laienemise kiirus sõltub ainuüksi kandidaatidest. Ma arvan hoopis, et paljud teist nõustuvad pigem minu arvamusega, et viimasel ajal on Brüsselist ja liikmesriikide pealinnadest meieni jõudnud mitmeid rahutukstegevaid signaale. Praegu räägitakse, et laienemine muutub võimalikuks alles 2005. või isegi 2006. aastal. Räägitakse riikide grupeerimisest, isegi kõigi kümne või kaheteistkümne kandidaadi vastuvõtmisest ühe hoobiga. Need ei ole head signaalid. Nad ei ole halvad mitte ainult meie jaoks, kes me soovime ühineda Euroopa Liiduga nii kiiresti kui võimalik, vaid ka praeguste liikmesriikide ja kogu Euroopa Liidu jaoks, kuna nad diskrediteerivad arvamust, et liitumine peab toimuma individuaalsete saavutuste alusel. Kandidaatide silmis viivad sellised spekulatsioonid järelduseni, et oma riigi struktuuride reformimine polegi nii tähtis – lõplik otsus laienemise kohta tehakse poliitiliste, mitte faktiliste kriteeriumide alusel. Praeguste liikmesriikide ja kogu EL-i jaoks ei ole see hea, kuna selline protsess, kus uute liikmete vastuvõtmisel lähtutakse geopoliitilistest kaalutlustest, viib paratamatult Liidu nõrgenemiseni, kuna temaga liituvad riigid, kes selleks veel valmis ei ole. Ainus võimalus tagada, et Euroopa Liit – ja seega kogu Euroopa – muutuks tugevamaks ja mitte nõrgemaks, on jääda kindlaks objektiivsetele kriteeriumidele. Kes on valmis, see on valmis. See filosoofia vastab ka nende poliitikute kaalutlustele, kes soovivad tagada, et Euroopa Liit suudaks funktsioneerida ka pärast kümne, vahest isegi viieteistkümne uue liikme vastuvõtmist. Valitsustevaheline Konverents, mille eesmärk on EL laienemiseks ette valmistada, peab hääletamise struktuurides ja protseduurides vajalikud muudatused tegema. Aga ta ei saa lubada laienemisprotsessi edasilükkamist ja peab seetõttu lõppema detsembris toimuvaks Nice’i tippkohtumiseks, nagu ette nähtud. Euroopa Liit on alati pingelises olukorras paremini töötanud ja selle pinge säilitamiseks tuleb kindlasti järgida konverentsi kokkulepitud ajakava. Saage minust õieti aru: Eesti soovib liituda tugeva ja efektiivse liiduga. Ma ei saa küll kõigi kandidaatide eest sõna võtta, kuid usun, et see on meie ühine soov. Vastasel juhul ei allutaks me ennast vabatahtlikult acquis communautaire vastuvõtmise vaevarikkale protsessile! Me soovime efektiivset liitu, kuid me ei soovi seda laienemise arvelt. Need kaks eesmärki on omavahel ühildatavad ja tegelikult isegi tugevdavad teineteist, kui me seda vaid soovime. Euroopa Liidu ja kogu Euroopa jaoks on kõige tähtsam, et oleks olemas õige ettekujutus sellest, millises suunas toimub liikumine. Vajalikud elemendid on olemas; küsimus on selles, kas me suudame need kõik kokku koguda ja arusaadava terviku moodustada. Mu daamid ja härrad, kaldun nüüd traditsioonilise euroopateemalise kõne rajalt pisut kõrvale ja keskendun hetkeks Euroopa arhitektuuri teisele sambale, see tähendab transatlantilisele sidemele ja eriti NATO-le. Viimasel ajal on palju räägitud Euroopa julgeoleku ja kaitsepoliitikast, ehk ESDP-st. Tegemist on kahtlemata äärmiselt tähtsa ehitusplokiga Euroopa struktuuris. Eesti on valmis seda projekti igal võimalikul viisil toetama. Kuid Euroopa julgeoleku teine oluline sammas – vahest isegi kõige olulisem sammas – on kahtlemata NATO. Sellepärast ma arvangi, et pole võimalik tõmmata selget eraldusjoont NATO ja EL-i liikmestaatuse vahele; need kaks organisatsiooni on ju ühe ja sama mündi kaks külge ning selleks mündiks on turvaline Euroopa. Liiga sageli ma näen, kuidas arutlused NATO laienemise küsimuses takerduvad seal, kus Euroopa Liidust rääkides mingeid probleeme ei teki. Ja samas pole ju nende vahel suuri erinevusi. Kummagi organisatsiooni laienemises ei ole ju ei filosoofilisi ega poliitilisi erinevusi. Mõlemad loodi peale Teist maailmasõda eesmärgiga tagada meie mandri stabiilne areng ja mõlemad on suveräänsete riikide vabatahtlikud ühendused. Nende funktsioonid võivad küll erinevad olla; õigupoolest ei oleks nad ju saanudki viimased viiskümmend aastat koos eksisteerida, kui see nii ei oleks. Aga nende põhifilosoofia on ühesugune. Seetõttu on mul raske mõista väiteid, et EL-i laienemine võib küll sobiv ja isegi soovitav olla, samas kui NATO laienemine on midagi peaaegu et räpast, midagi sellist, mida tuleb teha salaja, nagu mingit õõnestustegevust. Nagu oleks NATO laienemise vastastel õigus, nagu oleks NATO tõepoolest ohtlik organisatsioon. Kõige hullem on, et selliseid argumente kuuleb ka tänapäeval, peaaegu kümme aastat peale seda, kui NATO liikmed otsustasid uusi riike endaga ühinema kutsuda. Mu daamid ja härrad, juba ajafaktor üksi kujutab endast alliansi laienemise küsimuses olulist, isegi elulise tähtsusega elementi. Protsessi aeglustamist ja isegi peatamist pooldavad argumendid ei arvesta tõsiasja, et NATO ja tema liikmesriigid on maailma silmis laienemise endale ülesandeks võtnud. Oleks äärmiselt raske, kui mitte võimatu, selgitada liituda soovivatele riikidele, et peale kümme aastat kestnud läbirääkimisi protsess hoopis katkestatakse. Äkiline keeldumine võtta vastu riigid, keda alliansi enda dokumentides on ametlikult NATO kandidaatideks nimetatud, tekitaks hoopis rohkem küsimusi kui annaks vastuseid. On selge, et peale kümme aastat kestnud laienemisdiskussioone on protsessi jätkamine ainuke vastutustundeline võimalus. See ei tähenda, nagu oleks kerge langetada otsust kutsuda 2002. aastal toimuval NATO tippkohtumisel uusi liikmeid alliansiga ühinema. Riikide alliansi või liidu laiendamine ei ole kunagi kerge; seda võib kergemaks teha hoolika ettevalmistustööga, kuid kõiki võimalikke probleemkohti ei saa kunagi ette näha. Lõpuks on ju ikkagi tegemist poliitilise valikuga – kas laieneda või mitte. Peale kümme aastat kestnud ettevalmistusi võlgneb NATO selle endale, riikidele, kes on end liikmekandidaatideks seadnud ning ennekõike Euroopa mandri stabiilsusele ja julgeolekule. Laienemisprotsess peab 2002. aastal jätkuma. Mis tahes muud otsust – olgu see siis kandidaatide läbikaalumise edasilükkamine või koguni laienemise peatamine – võetaks kui drastilist muutust NATO poliitikas. See oleks sama, kui öelda, et “me ei taha neid kandidaatriike”. Seda ei saa allianss – ja Euroopa – endale lubada. Tegelikult ei saagi ju NATO laienemist Euroopa Liidu omast kliiniliselt eraldada. Mitte sellepärast, et nad on mehaaniliselt seotud; tegelikult nad ju polegi seda. Pigem sellepärast, et NATO laienemisega kaasnevad positiivsed – või negatiivsed – signaalid mõjutavad paratamatult kogu julgeolekut Euroopas. Ja selle kaudu ka Euroopa Liitu ja tema liikmesriike. Mu daamid ja härrad, homne Euroopa ehitatakse vundamendile, mis koosneb täna langetatud otsustest. Me peame kasutama meie mandril toimuvate muutuste jõudu ja leidma endas julguse astuda õigeid samme ning teha õigeid otsuseid, mis aitavad meil kindlustada turvalise ja õitsva Euroopa. Siin jõuangi oma viimase küsimuse juurde. Milline on meie roll, Kesk-Euroopa riikide roll? Turvalise ja õitsva Euroopa olulised elemendid on kõik olemas. Laienemisprotsess, olgu see siis EL-i või NATO oma, ei ole veel lõppenud. On aga äärmiselt tähtis, et meie – ja siinkohal mõtlen ma meid kõiki, kõiki suure Euroopa Liidu liikmeid – kasutaksime ära meile antud võimalused. Kui vaatame tulevikku, nagu seda teeb Joschka Fischer, siis peame keskenduma sellele, kuidas kasutada Kesk-Euroopa riikide dünaamikat ning muuta see kogu Euroopat edasiviivaks dünaamikaks. See on meie ülesanne; meie ülesanne siin Kesk-Euroopas, kes me ikka veel mäletame, et on ka teisi võimalusi, et Euroopa poolt pakutav rahu ei ole vääramatu fakt. Et pidev edasiliikumise, muutumise ja arenemise vajadus on tõepoolest olemas, kuna paigalolek tähendab ikka veel stagnatsiooni. Tegemist on millegagi, mida me saame tagada ja peame tagama ning mida me tegelikult ka juba tagame. Eelseisev laienemine on kindlasti ka EL-i siseseid reforme kiirendanud. See on aidanud ka keskenduda vajadusele muuta Euroopa Liidu rahastamispoliitikat ja aidanud liikmesriikidel liitu uue sajandi väljakutsete vastuvõtmiseks paremini ette valmistada. Tulevased liikmed on Liidu ukse taga seistes ka Brüsseli läbirääkimisruumides teatava pakilisuse õhkkonna loonud. See tähendab ainult head. Meile ja eriti praegustele EL-i liikmetele esitatud väljakutse on kasutada seda positiivset energiat. Muutused on postiivsed tegurid ja selliselt tuleb neid ka võtta. Muutused otsustus- ja rahastamispoliitikas ega ka Euroopa laienemine kui selline ei ole midagi hirmuäratavat, mis tuleks kusagile tulevikku lükata, vaid võimalus, millest tuleb kinni haarata ja mis tuleb ära kasutada. Mu daamid ja härrad, see ongi meie missioon, Kesk-Euroopa riikide missioon. Me muutume kiiresti ja seega anname ka tõuke uuteks muutusteks. Praeguste liikmete missioon on sellest võimalusest kinni haarata ja laiendada Euroopa Liitu – ja NATO-t – nii kiiresti kui võimalik tugevama ja dünaamilisema Euroopa huvisid arvestades. Tänan teid."
"Vabariigi President Hõimupäevade pidulikul lõpetamisel Tallinna Raekojas 17. oktoobril 1993","Meri",1993,"Tänan teid mulle osutatud au eest kõnetada Hõimupäevade pidulikust lõpetamisest osavõtnuid. Paljudele teist või teie lastele on filmid ""Veelinnurahvas"" ja ""Linnutee tuuled"", mõned minu raamatud ja brošüürid olnud sissejuhatuseks soome-ugri kultuurimaailma, järelikult küsimuse juurde ""Kust me tuleme? Kuhu läheme?"" Lihtsamal ja sõnadesse valamata kujul on selle küsimuse ees seisnud meie kõige kaugemad esiisad läbi aastatuhandete . Omal moel suutsid nad sellele küsimusele leida õige vastuse. Muidu ei oleks meid täna olemas niisugusel kujul, nagu me nüüd parajasti oleme. See igikestev küsimus on juhatanud meid möödunud sajandil rahvuslikku ärkamisse, julgustanud rajama oma riiki ja õpetanud oma väärtusi kaitsma. Lõpuks jõudis kätte petlik aeg, kus ""Kalevala"" ja ""Kalevipoeg"" olid laulikute huultelt rännanud õpikutesse, muinaskangelased valatud pronksi või raiutud graniiti ning firmad ja vabrikud olid hakanud kandma müütiliste kangelaste nimesid. Kõik oli lõplikult valmis, järelikult surnud. Akadeemilised lahkamiskambrid uurisid soome-ugri preparaate elektronmikroskoobi all ja avaldasid aegajalt tulemusi, mis olid peletavalt täpsed nagu formalaldehüüdi valemid. Teine maailmasõda viis soomlaste, ungarlaste ja eestlaste teed ajutiselt lahku. Meilt võeti vabadus - ja me hakkasime mõistma selle tõelist hinda. Meilt võeti usk - ja äkki hakkasime tundma oma nähtamatutes juurtes liikuvaid mahlu. Meie suust võeti meie keel - ja nii avanesid meie silmad kõige lihtsamale tõele, millest tulenevad kõik muud tõed, inimõigused ja enesemääramisõigus kaasa arvatud. See tõde kõlab lihtsalt: kultuur on ainus keskkond, mis kindlustab inimese taastootmise. Eestlased ei kaotanud aega raudse eesriide taga. Meile oli avatud Siber, see määratusuur kontinent, kus oli ruumi võrdselt koonduslaagritele ja puutumatule loodusele. Kultuuri mõistmiseks läksime tagasi kultuuri lätete juurde ja leidsime võimsate jõgede vaiksetes käärudes kalastajaid ja kütte, kes elasid oma põlist elu rahaliselt vaeselt, kuid vaimselt rikkalt. Meil oli ja on palju neilt õppida. Kuid lisaks kultuurikogemusele oleme Siberist kaasa toonud mõruda poliitilise järelduse: on ebamoraalne kõnelda Rio de Janeiros väljasurevate looma- ja taimeliikide kaitse alla võtmisest ning vaikida väikerahvaste kaitsmise vajadusest. Tehnikamaailm eristab suuri ja väikesi struktuure, kuid humanistlikus maailmas on kõik kultuurid põhimõtteliselt võrdsed, nagu on võrdsed inimesedki. Praeguses maailmas võib garanteerida inimõigusi ja garanteerida kodanikuõigusi ning tappa väikerahvaid, tappa piiskagi verd valamata ning inimese- ja kodanikuõigusi rikkumata. Olen kõnelnud sellest möödunud suvel Joensuus ja kordan täna uuesti, et inimõiguste ja kodanikuõiguste vahel puudub oluline lüli, mis tagaks väikerahva õiguse ja säilitaks seekaudu maailma kultuuride paljususe. Paljususes peitub inimkonna tugevus. Selle vahepealse õiguslüli puudumine on seadnud erilisse ohtu väikerahvad, sealhulgas meie soome-ugrilised keelesugulased Venemaa metsavööndis ja Siberis. Seda teades, ning arvestades, et Eesti, Ungari ja Soome on ainsatena soome-ugri rahvastest loonud omad sõltumatud riigid, peame selgesti tajuma enda kohustusi oma keelesugulaste suhtes ning Euroopa õigusteadvusse viima olulise järelduse: kultuuriline identiteet vajab õiguslikku kaitset. Handi-ostjaki inimõiguste eest võitleja Prokopi Sopatšini mõrvamine sundis mind kevadel pöörduma Soome, Ungari ja Ameerika Ühendriikide presidentide ning rahvusvaheliste organisatsioonide poole alustamaks ühisaktsioone väikerahvaste, sealhulgas meie keelesugulaste õiguste kindlustamiseks. Identiteedi hävitamine ja etniline puhastus on ühe medali kaks külge. Minu pooole on pöördunud algatusrühm ""Soome-ugri Rahvaste Instituudi"" asutamiseks Tallinna. Eesti Vabariigi presidendina toetan niisuguse instituudi rajamist kõigi minu käsutuses olevate rahvuslike ja rahvusvaheliste, materiaalsete ja moraalsete võimalustega. Meeldiva uudisena võin Eesti kineastidele teatada, et hiljuti Washingtonis peetud läbirääkimistel Public Broadcasting Corporationi juhtkonnaga leidsime Eesti filmitegijatele võimaluse jätkata nende senist tööd meie hõimurahvaste kultuuri, folkloori, keele ja rahvamuusika dokumenteerimisel tõsielufilmidena ja sel viisil kindlustada eesti filmikunsti püsimist, samas ka hõimurahvaste kultuuri ,jõudmist laia maailma. Usun, et kõigist raskustest hoolimata seisame lootusrikka alguse künnisel. Vormigu ühine mure meie ühist lootust. Soovin hõimupäevalistele murelikku pilku maailma tulevikku: kultuur on ainus keskkond, mis kindlustab inimese taastootmise. Soovin teile lootusrikast pilku: kultuuride paljusus on määrav tingimus, mis säilitab ja tugevdab inimkonda."
"Vabariigi Presidendi tervitus Kristjan Jaak Petersoni 200. sünniaastapäeva tähistamisel Riias","Meri",2001,"Austatud sõbrad, tervitan teie kokkutulekut, mis toimub Kristjan Jaak Petersoni 200. sünnipäeval. Kristjan Jaak sündis Riias ja suri Riias ning mul on hea meel, et Riia seda meeles peab. Petersoni osa Eesti kultuuris on oluline. Romantilised noor-eestlased on tema sünnipäeva kuulutanud eesti keele ja kultuuri päevaks. Niisuguse märgi all tähistame seda päeva juba kuuendat korda. Tahan teid kutsuda imetlema eluahnust, avatust maailmale, emotsionaalset palangut ja ratsionaalset haaret, mis iseloomustavad seda meest, kes jäi igavesti nooreks. Mõnikord ei jõua 21-aastaselt elu veel eladagi. Kristjan Jaak Peterson jõudis. Päevikusse on ta kirjutanud: 'Kalliks pidama oma aega olen paljusid inimesi õpetanud'. See pidi olema kirglik, vahest ka fataalne äratundmine. Lahtiste silmade ja avali südamega oma väheseid aastaid elades jõudis ta oma kogemuse luuleks muuta ja luua niimoodi eesti kaasaegse luule esimesed salmid. Aplalt omandas ta keeli ning selleski polnud ta lihtsalt õppija, vaid klassifitseerija ja süstematiseerija. Ta asus vara teaduse juurde, sest mida muud siis on 'Mythologia Fennica' tõlkimine koos omapoolsete kommentaaridega. Tema must talupojakuub on saanud sümboliks, mis on meie jaoks oluline ka XXI sajandi kirjanduses ja diplomaatilises etiketis. Mul on hea meel, et mäletame ja mälestame teda koos! Lennart Meri Kadriorus 28. veebruaril 2001"
"Vabariigi President 'Äripäeva' Gaselli kongressil 25. jaanuaril 2006 Tallinnas, Reval Hotel Olümpias","Rüütel",2006,"Austatud ettevõtjad, daamid ja härrad! Eesti majandusel on viimastel aastatel hästi läinud; oleme oma kiire arenguga ka rahvusvaheliselt tuntust kogunud. Tõepoolest: viie aasta keskmisena on majandus kasvanud reaalselt ligi 6,6 protsenti aastas. Võrreldes 1998. aastaga on meie SKP ja keskmine palk kahekordistunud. Töötute arv on täna viimase kümne aasta väikseim ning tööhõive on lähenemas 1998. aasta madalseisu eelsele tasemele. Nende tegurite koosmõju on suurendanud Eesti elanike majanduslikku kindlustunnet. Suur osa rõõmustavates suundumustes on väikestel ja keskmistel ettevõtetel. Nende seas parimateks võib pidada 'gaselle', sest just nende käive ja kasum on kiiresti kasvanud. Edu toonud tegurid on kindlasti üsna erinevad. Küllap ühendab selliseid ettevõtjaid eelkõige tõsiasi, et nad on teostanud hea idee, leidnud võimaluse seal, kus teised seda ei näinud. Kindlasti aga on 'gaselliks' nimetatud ettevõtete juhid pühendunud tööinimesed, kes on ära teeninud ühiskonna lugupidamise ja tänu. Tänase edetabeli koostamise aluseks on möödunud aastate edusammud. Eelkõige peame aga vaatama tulevikku. Et olla ise oma tuleviku peremees, tuleb püüda tulevikusuundumusi ette näha. Seda võimaldab laiema konteksti analüüs, mille käigus endalt küsitakse, milline on minu ettevõtte valdkonnas maailmaturu nõudlus. Millist tehnoloogiat kasutavad konkurendid? Millised on organisatsioonilised ja juhtimislikud lahendused, mis aitavad konkurentidel olla edukad? Oleme ikka veel suuresti odava tööjõu ja allhanke maa. Paljud Eesti ettevõtted müüvad oma tooteid ühele-kahele kindlale partnerile Soomes või Rootsis. Samas on tõsiasi kvalifitseeritud tööjõu nappus, tööjõukulude kasv ja allhanke madal lisandväärtus. Ka lahendus - lisandväärtuse suurendamine ja teadmuspõhise majanduse suunas liikumine - on üldisel tasandil hästi teada. Ettevõtte, eriti väiksema ettevõtte tasandilt vaadates on pikaajalise lahenduse leidmine ilmselt keerulisem. Oleme korduvalt nentinud, et kui Eesti majanduse ees seisvaid probleeme üritatakse lahendada odava tööjõu impordiga, siis on tegu venitamistaktikaga, mis ei aita kindlustada võitu tulevikus. Selle asemel tuleb mõelda juba täna, mida teha edasi. Käsitaksin tänapäeva majandust kui inimeste ja nende teadmiste süsteemi, kus edukuse määrab paljuski õppimisvõime. Meie majanduse konkurentsivõime sõltub suuresti sellest, kas suudame muuta õppimist pidevaks protsessiks, kas meie ettevõtted suudavad neile vajalikud teadmised üles leida, kohandada neid teadmisi oma vajadustele ja majandamistingimustele ning kasutada neid konkurentsivõime kasvatamiseks. Muidugi ei ole informatsioon uutest tehnoloogilistest lahendustest ja innovatsioonist alati vabalt kättesaadav, eriti väikeste ja keskmise suurusega ettevõtete jaoks. Väljapääs võiks olla meie ettevõtete senisest tihedamas koostöös, ja seda mitte ainult vertikaalselt, vaid ka horisontaalselt, ühe majandusharu sees. Peaksime otsima võimalusi konkurentsi ja koostöö kombinatsiooniks, mis põhineb ettevõtete ühishuvil. Selliseid lahendusi peaksid otsima mitte ainult eri ettevõtted, vaid riik, ettevõtlusorganisatsioonid ja kohalikud omavalitsused üheskoos. Usun, et see on Eesti majanduse kiire arengu jätkumise üheks eelduseks. Arenguruumi ja õppimisvõimalusi on meil aga laialt, sest - kui rääkida jälle üldisel tasandil - Eesti SKP elaniku kohta on teatavasti vaid pool Euroopa Liidu keskmisest. Ka tootlikkuse tase töötlevas tööstuses on 5-6 korda edasijõudnumate liikmesriikide omast madalam. Kindlasti pakuvad mõtteainet ka tänased ettekanded. Soovin teile sisukat päeva ja jõudu edaspidiseks!"
"Vabariigi Presidendi pöördumine tarkusepäeval","Kaljulaid",2017,"Head uut kooliaastat! Tänane päev oli täis rõõmsat taaskohtumist, aga ka uudsust ja pisukest eneseületustki. Esimese klassi lapsed, te olite täna eriti tublid. Mõned teist ei pannud ärevust hinges üldse tähele, sest nii põnev oli. Teised natuke ikka pelgasid ka – käest lahti lasta ja minna pole alati kõige kergem. Aga homme on juba julgem ja nii algab teie teekond tulevikku. Sellisesse tulevikku, mida te kõik koos ehitama hakkate siis, kui koolid käidud. Kindlasti on tänaste kooliminejate hulgas ka neid, kellele suvevaheaja lõpp eriti kurb uudis tundus, sest varasemad õppeaastad pole kuigi kergelt kulgenud. Teate, ma hoian teile pöialt, et tänavu läheks kõik hästi. Kui tundub, et kisub kiiva, siis paluge abi! Seda on raske teha, aga tegelikult tahab iga kooli iga õpetaja, et lastel oleks kõik hästi. Ja palun ka kõiki teisi lapsi – kui teile tundub, et kellelgi on raske, pakkuge abi ja otsige abi. Ei saa olla ükskõik, kui mõni klassikaaslane hakkab jääma maha, ükskõik mis põhjusel. Mida rohkem on neid, kes on saanud hea hariduse, seda tugevam on ühiskond siis, kui teist on saanud suured inimesed. Tugevamas ühiskonnas on kõigil koos toredam elu. Ärge unustage seda ja ärge minge märkamata mööda kiusamisest, ärge jätke kaaslast abita õpiraskuste korral. Teie abi, see on mõistmine ja osavõtlikkus. Küll ülejäänu eest hoolitsevad juba õpetajad. Üks üheksandik me põhikooli lastest alustab aastat, mille jooksul tuleb oma tulevikuplaanides esimest korda elus tõsine selgus luua. Kui veel täpselt ei tea – ja ilmselt 9. klassi lõpus ei peagi teadma – mis tulevik toob, tasub hoida lahti hästi palju uksi. Paljud huvitavad erialad eeldavad head reaalainete tundmist ning ka humanitaarklassi valides ei maksa edaspidi siiski teha panust lihtsa matemaatika riigieksamile. Millegipärast on humanitaarteadmiste lünki hilisemas heas lihtsam täita kui reaalteadmiste lünki. Ärge laske neil tekkida! Üks kolmandik gümnasiste peab langetama kevadel tuleviku suhtes juba oluliselt täpsemad otsused. Erialavalik on tähtis samm, kuid võib-olla teeb valiku isegi lihtsamaks teadmine, et järgmisel sügisel ülikoolis algav viieaastane stuudium või kutseharidusele pühendatavad aastad on vaid haridustee esimese kolmandiku lõpp. Niisugust haridust, millega üks hakkaja 19-aastane järgmised 60-70 aastat tööturul hakkama võiks saada, ei ole täna kindlasti olemas. Aga igasugune edenemine vajab kindlat vundamenti, seda esimest erialadiplomit. Soovin teile õigeid valikuid!"
"President Toomas Hendrik Ilves Eesti Kunstiakadeemia 100. aastapäeva puhul Kumus 3. novembril 2014","Ilves",2014,"Kallis kunstirahvas, daamid ja härrad, head sõbrad. Õnnitlen teid südamest Eesti kunstihariduse sajanda juubeli puhul. Kunstiharidus on olnud läbi oma sajandipikkuse olemasolu üks meie rahva vaimu hoidjaid, õhuaknaid värsketele tuultele. Mida ahistatum oli verbaalne mõtteväljendus okupatsiooniaastatel, seda enam otsis vaba vaim pääseteed kunsti kaudu. Nii sai Stalini-järgse ""sula"" ajal just omaaegsest Kunstiinstituudist vaba mõtte oaas. Koht, kus vaieldi suhteliselt vabalt kunsti kõrval ka poliitika üle; kus õppejõud talusid erinevaid arvamusi ning tudengeid ei survestatud komsomoli astuma. Lääne mood ja disain tungisid läbi raudse eesriide ka siis, kui lääne mõtted olid keelatud. Instituudi pidudel keerutasid tudengid Eri Klasi bändi rütmis rock-n-rolli hommikuni; seal ei peljatud laulda maha nõukogulikku sotsialistlikku realismi õpetama toodud rektorit: ""Kõik lehed langevad, kõik lehed langevad, miks ei lange Friedrich Leht?"" Lehest sai Vares, rock-n-rollist punk ning Eri Klasist Hardi Volmer. Eesti sai vabaks, aga vaba ja värske vaim saadab EKAt üha. Vabas ühiskonnas saab kunst olla ühtaegu nii majanduse tiivustaja kui ka meenutus, et kõiki väärtusi siin elus ei saa numbrites mõõta. * Olen palju rääkinud, kui oluline on Eestile meie edu IKT alal. See ei tähenda, et me peaksime digiajastul alahindama kunstiharidust. Vastupidi. Kunsti püsiväärtus ei kao kunagi. Ja lisaks, vaadakem ringi – kõik, mida näeme enda ümber, on kujundatud. Meil on aeg saada üle marksistlikust arusaamast, et on olemas ""päris"" majandus ja siis ""pealisehitis"", kuhu kuulub kultuur ja kunst. Kunst mängib päris majanduses vägagi olulist osa – ja siin ei räägi me vaid taieste müügist, reklaamist ja tarbegraafikast. Vaadakem näidet digiajastu suurimast eduloost. Apple'i tähelend algas, kui Steve Jobs sai kokku disainer Jony Ive'ga. Ive oli Apple'is viis aastat töötanud ja plaanis sealt tüdimusega lahkuda, sest ettevõte, keskendudes kasumile, ei võimaldanud tal oma ideid teostada. Kuid siis tuli varem Applest lahti lastud Jobs ettevõttesse tagasi. Kahe loova hinge kohtumisest sündis see, millest sai Jobsi elutee lõpuks maailma väärtuslikeim ettevõte – ka rahas mõõdetuna. See edulugu ei sündinud tehnoloogia saavutustest – need olid olemas palju varem. See sündis tehnoloogia kasutuselevõtust geniaalse, täiuslikkusele pürgiva disaini abil. * Sellist loovuste sünergiat peaksime soodustama ka siin Eestis. Tänases ebakindlas maailmas on kindel vaid see, et maailm muutub pöörase kiirusega. Infotehnoloogia on muutuse suurim taganttõukaja. Paljud teist ei suuda ette kujutada aega, kus olid lauatelefonid ja kirjutusmasinad, ent puudusid personaalarvutid, iPadid, nutifonid, mobiilirakendused, iTunes, e-post ja Google. Selline oli maailm tänaste tudengite sündides. Esimene veebibrauser loodi vaid 21 aastat tagasi. Ja edasi hakkab kõik muutuma veel kiiremini. Suur osa sellest, mida me praegu normaalseks peame, on kümne aasta pärast omakorda möödanikku mõistetud. * Digiühiskonna pöörane areng sunnib meid mitmeid asju uueks mõtlema. Mitmete filosoofiliste ja juriidiliste kategooriate tähendus – ka loometööd otseselt puudutavad privaatsus, sõnavabadus ja autoriõigus – tuleb uuesti läbi mõelda, arvestades digimaailmas avanenud lõputute uute võimalustega, nii heas kui halvas mõttes. See mõtlemine pole ainuüksi tehnoloogiainimeste töö. Digitaliseeruv maailm vajab üha enam IT-asjatundjaid, kuid üha vähem pelgalt neid. Meil pole varsti enam niisama arste, juriste ega kunstnikke, vaid IT-spetsialistidest arstid, juristid ja ka kunstnikud. Iga eluala tulevik on digitaalne. Me vajame inimesi, kes mõistavad neid küsimusi mitmelt poolt. Igal alal. Et neid oleks rohkem, peame vältima maailma jagamist jäigalt tehnika- ja humanitaarinimeste, ""kõvade"" ja ""pehmete"" alade vahel. Need on olnud liiga eraldi. See probleem peegeldus suuresti juba luuletaja ja bioloogi C. P. Snow poolt 55 aastat tagasi avaldatud essees ""Kaks kultuuri"", kus Snow kurtis teaduslik-tehnoloogilise ja humanistliku traditsiooni vahelise dialoogi puudumise üle: ta märkas, et nende valdkondade inimesed ei rääkinud üksteisega ja käitusid, nagu teist poolt poleks olemaski. Arvutigeeniused mõtlevad välja uusi tehnilisi trikke lihtsalt seetõttu, et see on võimalik – mõistmata pahatihti leiutiste inimlikke ja ühiskondlikke tagajärgi. Humanistid aga, mõistmata tehnoloogiat, arvavad, et valitsus loeb nende e-kirju. See nägemuste vaheline kuristik tuleb ületada, et digiajastu saavutused oleksid kooskõlas inimlike pürgimustega. Ka kunstihariduse vallas. Kuidas lisada dialoogi ja loovat sünergiat? Kuidas teha nii, et Eestis saaksid paremini kokku, toidaksid vastastikust loovust ja täiendaksid teineteist meie Jobsid ja Ive'id, meie luuletajad ja füüsikud, meie IT-insenerid ja kunstnikud? Meie põhjanaabrid ühendasid aastal 2010 tarbekunsti-, majandus- ja tehnikaülikoolid uueks, dünaamiliseks ja elujõuliseks ülikooliks, mis kannab nime Aalto, Soome arhitektuuri ja disaini suurkuju Alvar Aalto auks. Kooli eesmärk on kasvatada spetsialiste, kes mõistavad lisaks oma erialale ka laiemat tervikut. Tänane Eesti Kunstiakadeemia alustas saja aasta eest Tallinna Kunsttööstuskoolina. Ehkki kooli eesmärk oli eelkõige kunstkäsitöö edendamine, siirdus kooli esimeste kasvandike seast laia ilma selliseid vaba kunsti tähti nagu Eduard Wiiralt. Vana traditsiooni vaimus tuleks ka siin tuua kunsti- ja tehnikaalad teineteisele lähemale. Eesti taolises väikeses riigis, mille edu avatud maailmas sõltub me innovatiivsusest ja nutikatest, loovatest ideedest, on selline lähenemine elutähtis. Esialgu oleks oluline ühendada õppeprogramme nii, et kunstitudengid saaksid õppida ka tehnikat ning vastupidi. Edasi võiksime ka siin mõelda jõudude põhjalikumale ühendamisele. Et uut energiat sünniks argistest kohtumistest, et noorte loojate mõttemaailm kujuneks dialoogis teiste, teistsuguste maailmadega. Et sünniks ikka uusi ja värskeid mõtteid, ka neid, mida me täna oodata ei oska. Meie töö on anda loovusele tiivad. Selleks hoidkem jalad maas ja pea kõrgel pilvedes. Palju õnne Eesti Kunstiakadeemia. Elagu Eesti."
"Vabariigi President 31. detsembril 2001 ja 1. jaanuaril 2002","Rüütel",2001,"Armas Eesti rahvas, kallid kaasmaalased. Neil hetkeil teiega silmitsi olles tahaksin jagada mõnda mõtet, mis sobiks kokku võtma lähimöödunut ja sisse juhatama meie järgnevaid tegemisi. Eesti on olnud kümme aastat taasiseseisev. Oleme astunud pika sammu demokraatliku ja turumajandusliku ühiskonnaelu kinnistumise teel. Meie edukuse hinna ja viljade üle otsustab uus põlv, kuid ühte võime öelda juba täna: Eesti rahvas on välja tulnud ajalookatsumustest. Oleme üle elanud ka pained, mida kümne aasta tagune täispööre elukorralduses endaga tõi. Usun, et keegi ei kahtle meie valikute õigsuses ja pöördumatuses. See ei tähenda, et me ei peaks küsima endalt, kuidas edasi minna. Sel aastal on mul olnud võimalus külastada paljusid Eesti valdu, kohtuda maainimeste, sealhulgas vallavanemate ja volikogude esimeestega. Kui nüüd otsida aasta tegijat või inimest Eestis, siis võiks see olla näiteks vallavanem või volikogu esimees. Pole tähtis, kus Eestimaa nurgas see või teine vald asub - valdade juhid on olnud need, kes ka kõige keerulisemates oludes on seisnud oma kodukoha eest. Nad on püüdnud tõestada seda ajaloolist seika, et Eesti riiklus sõltub eeskätt tugevast omavalitsusest. Kuidas elab Eesti küla, kui paljudele Eesti inimestele on see koduks, kas siin jätkub tööd ja haridusvõimalusi - sellest sõltub suuresti kogu Eesti nägu ja ka tulevik. Aga küsimus ""kuidas edasi?"" ei ole ka ainult Eesti küsimus. Lahkuv aasta esitas selle kogu maailmale. 11. septembri terroriakt Ameerika Ühendriikide vastu veenis, et maailm on kergemini haavatav, kui seda ette kujutati. Selgunud on ka, et arengu niisugune käsitus, mille järgi ühed lähevad oma teed ning teised on määratud mahajääjateks ja sõltlasteks, on väär ja lausa ohtlik. Selle tulemuseks on hoopis hirmu eskaleerimine. Ühed tunnevad hirmu oma rikkuse säilitamise või kasvatamise pärast, teisi valdab hirm hääbuda vaesusesse. Tasakaal maailmas, mille eest on seatud vastutama Ühinenud Rahvaste Organisatsioon, saab teostuda üksnes siis, kui suudetakse kokku leppida inimkonna ühistes põhiväärtustes. Kurva õppetunni saime ka omas kodus. Võib ju rääkida nende kümnete ja kümnete inimeste vabast tahtest, kes metanooli joomisega oma elu pidid jätma. Ometi oli see tragöödia märguandeks, et liigagi palju inimesi Eestis elab kuristiku äärel, otsides lohutust või unustust meelemürkidest. Meid meelitab teadmine, et majandusliku keskkonna avatuse poolest kuulub Eesti maailma tippriikide hulka ja inimarengu indeks jätkab pidevat tõusu. Kuid elukvaliteeti Eestis määrab ikkagi meie oma inimeste rahulolu ja toimetulek. Lihtsustav oleks siduda seda üksnes kopsaka palganumbri, kindlustatuse või tarbimisvõimega. Elukvaliteet sõltub sellest, kas inimene saab tunda end väärikalt mistahes eas ja olukorras. Siin on meil veel palju õppida kasvõi Põhjamaadelt, kus tasakaalustatud, inimkeskne majandus ja tõhus regionaalpoliitika on teinud neist heaoluühiskonnad ning kujundanud nende rahvusliku ja riikliku eneseväärikuse. Meie inimeste, kogu rahva ja riigi eneseväärikuse saavutamine ning säilitamine on olnud Eesti lahkuva aasta võtmeküsimuseks. Erinevail viisil on sellele tähelepanu osutanud Eesti haritlaskond. Kõige jõulisemalt tegi seda 22. aprillil oma avalikus pöördumises 26 ühiskonnateadlast. Nende hinnangul tulenes eetiline ja poliitiline kriis Eesti lõhestumisest kaheks eri võimalusteringis ja väärtussüsteemis elavaks ühiskonnaks. Kui ühed ei hooli sellest, mida arvavad teised Narva elektrijaamade ja Eesti raudteede erastamisest; kui Kagu-Eesti rongiliikluse peatamist ning lahtise käega hinnatõstmise lubamist monopoolsetele ettevõtetele võetakse otsekui järjekordset majanduseksperimenti -, siis kaotavad ka üleskutsed rahvuslikule kokkuleppele oma mõtte. Õnneks on erakondi ja Eesti-keskseid ettevõtjaid, kellele Eesti riigi huvid on olnud südamelähedased, kuid nende hääl on jäänud nõrgaks keset paraku ikka veel võimutsevat saamahimu ja egoismi. Seepärast näib kohane olevat just siin, aasta viimastel minutitel rõhutada seda, kui väga vajame uut dialoogi meie ühiskonnas. Dialoogi, mis ei rajaneks üksnes enamuse õigusel vähemuse üle, valitsejate õigusel rahva üle, vaid iga inimese, ea- ja huvigrupi ning lõpuks kogu rahva õigusel eneseväärikusele. Seda on eriti põhjust rõhutada veel nüüd, kus Eestil seisavad ees olulised valikud - liitumine Euroopa Liidu ja NATO-ga, mille nimel oleme läbi käinud juba pika ja pingelise tee. Viitasin ennist hirmule, mis tõepoolest selle aasta mitmete katastroofidega kippus meie mõtteid ja tegusid varjutama. Möödunud sajandi üks kuulsamaid filosoofe ja ühiskonnategelasi Bertrand Russell on kirjutanud, et hirmu ületamiseks haaravat osa inimesi ebausk, teistes vallanduvat mõõdutundetu hetke nautlemine, kolmandad laskvat end juhtida karjainstinktist. See, mida aga suur humanist tegelikult soovitab hirmu võitmiseks, on tervemõistuslik elukäsitus. Meil, eestlastel on kombeks kutsuda seda talumehelikuks arukuseks. Just seda tervet mõistust või talumehelikku arukust tuleks soovida rohkem ka eesti poliitikategemistesse. Meie ülesandeks jääb taastada usaldusväärsus demokraatlike institutsioonide vastu. See on võimalik, kui mõistetakse, et valitsemine tähendab eeskätt vastutust mitte iseenda, oma erakonna või huvirühma, vaid Eesti riigi ees. Armas rahvas! Eelöeldu pole mõeldud manitsemisena. See on mõeldud ennekõike enesejulgustuseks. Oleme ju seni suutnud ületada oma kõhklused ja vastuolud. Oleme suutnud naerda oma rumaluste üle. Oleme püstipäi välja tulnud ka kõige keerukamatest olukordadest. Küllap suudame seda kõike tingimata ka edaspidi. Iga aasta on inimesele millegi poolest eriline. Ja see erilisus selgub just aastavahetushetkedel, mil seisame otsekui rannas. Meie seljataga on lugematute põlvkondade elu ja töö ning eilsed ja tänased tegemised selle jätkuvuse nimel. Meie ees aga terendab vetevälja kutsuv silmapiir. On lootuste ja soovide hetk. Armsad kaasmaalased, ma soovin teile ja kogu Eestile seda, millest nii loitsivalt on kirjutanud Jaan Kaplinski oma luuletuses ""Hinge tagasitulek"" - saagem selleks, kes me päriselt oleme. Meie kodu on siin. Siin on meie elu ja armastus. Hoidkem siis seda üheskoos! Head uut aastat, Sulle, Eesti!"
"Vabariigi President Luksemburgi Suurhertsog Henri ja Suurhertsoginna Maria Teresa poolt Vabariigi Presidendile ja proua Ingrid Rüütlile antaval pidulikul õhtusöögil Luxembourgis, 5. mail 2003","Rüütel",2003,"Austatud Teie Kuninglik Kõrgus Suurhertsog Henri, suurhertsoginna Maria Teresa, Ekstsellentsid, daamid ja härrad, Tänan Teie Kuninglikku Kõrgust toosti ja nende soojade sõnade eest, mida äsja ütlesite Eesti rahva ja riigi aadressil. Koos sellega tänan enda, oma abikaasa ning kogu delegatsiooni nimel Teid, Teie kuninglik kõrgus suurhertsog Henri, küllakutse ja tänase südamliku vastuvõtu eest. Pean tunnistama, et teie rahvas ja riik on juba jätnud mulle väga sügava mulje. Tuhanded kilomeetrid, mis lahutavad Luksemburgi Eestist, tunduvad siin kohal olles peaaegu olematud. Teie sõbralikkus ja avatus on selle põhjuseks. Samuti köidab meid see, kuidas üks Euroopa väikseimaid riike pindalalt ja rahvaarvult on muutunud poliitiliselt ja majanduslikult silmahakkavaks ja kaalukaks osaks. Ühtlasi - nagu Te märkisite - on meil palju sarnaseid jooni, mis loob samuti soodsa pinnase teineteise mõistmiseks. Ei ole sobivamat kohta kui siin, täna õhtul, öelda, et Eesti võlgneb Luksemburgile tänu toetuse eest Euroopa Liidu laienemisel. Nagu te märkisite, sai Eesti kutse alustada liitumisläbirääkimisi 1997. aastal Luksemburgi eesistumise ajal just selles linnas. Mõne nädala eest Euroopa Liidu Ateena tippkohtumisel antud allkirjad on selle töö tulemus, mida Luksemburg on aktiivselt toetanud. Ühinenud Euroopa on meile kõigile väga tähtis. Head meelt tuntakse heade ja võimekate naabrite üle. Euroopas ei ole keegi meist ainult õpipoisi rollis ja Eesti ei tule Euroopa Liitu tühjade kätega. Euroopa Liidu iseloomulikud jooned, millest te kõnelesite, sh liikmesriikide võrdsus, lubavad iga liikmesriigi panust kogu Euroopa ees erapooletult hinnata. Euroopa Liidu laienemine ei ole mitte ainult ajalooline võimalus. Laienemine ei saaks teoks, kui selle taga ei oleks selge poliitiline ja ajalooline vajadus ning sajanditepikkune traditsioon. Idee Euroopa ühiskodust, mille liikmeks oleksid suveräänsed riigid, on üpris vana. See ei ole veel saanud täielikult reaalsuseks, aga me kõik oleme sellele lähemal kui ükski põlvkond enne meid kogu Euroopa tuhandete aastate pikkuse ajaloo kestel. Sellisel taustal käsitleme me ka Eesti ja Luksemburgi kahepoolseid suhteid. Need on täna väga head, ent need saavad olema veelgi paremad. Lugupeetud suurhertsog, Rääkides veelgi parematest suhetest Luksemburgi ja Eesti vahel pean ma silmas edaspidist suhete süvenemist, sügavuti minekut. Poliitilisele, diplomaatilisele ja majanduslikule koostööle lisandub kindlasti enam kultuurilist ja otsest inimestevahelist läbikäimist. Kui viimasest rääkida, siis esietendus Eesti näitleja ja näitekirjaniku Jaan Tätte näidend ""Ristumine peateega"" 2001. aastal Luksemburgis. Sama näidend on olnud ülimenukas ka Eestis. Seega on meie kodanikel juba võimalusi tutvuda üksteisega ja kõrvutada oma hoiakuid ilma, et selleks vajataks poliitilist vahendust. Austatud suurhertsog, See, et väikesed rahvad on ikka muret tundnud on vähese rahvaarvu pärast, samuti oma keele säilimise pärast, see on üsna loomulik. Seepärast on ka sel teemal palju kõneldud ja kirjutatud. Luksemburg on saksa ja prantsuse keele kõrval säilitanud ka oma keele. Me mõistame kui unikaalne see on. Eestlaste puhul on sageli arvatud, et eesti keel on nende identiteedi peamine kandja. Keele kõrval vormivad iga rahvast tema kultuuripärand ja haritud vaim. Osutan, et Luxembourgi linn ja Tallinna vanalinn on kantud maailma kultuuripärandi nimekirja. Ei ole kestvamat omakultuuri ja rahvuslikku omapära kandjat kui sajandeid püsivad kaunid ehitised. Niisuguseid ehitisi nägime me juba täna Luxembourgi linnas arvukalt. Ei jäänud kahtlust, et me oleme saabunud ajaloolise Euroopa südamesse. Asukoht Euroopa südames on Luksemburgi jaoks nii loomulik, et teda peetakse piirideta riigiks. Kaugemalt tulijatel on aga ikka heameel meenutada, et Schengeni kokkulepe, mis meilegi reisimise lihtsamaks on teinud, on pärit Luksemburgist ja nimi Schengen tähistab väikest küla Moseli jõe ääres, kus jooksevad kokku Luksemburgi, Saksamaa ja Prantsusmaa piir. Austatud suurhertsog, austatud suurhertsoginna, Peatselt saabub 23. juuni. See on Luksemburgis valitseja päev, Eestis on 23. juuni Võidupäev. Eesti Võidupäev on seotud meie võitlusega iseseisvuse eest peale I maailmasõda, 1919. aastal. Me võitsime iseseisvuse 20. sajandi algul ja paraku kaotasime selle uuesti sajandi keskel, II maailmasõja keerises. Kogu rahva tahet kokku võttes taasiseseisvus Eesti veelkord sajandi lõpul. Ühel või teisel kombel on Eesti ja teiste Balti riikide taasiseseisvumise tunnistajateks olnud kõik täna õhtul siinviibijad. Nagu seda on olnud enamik eurooplasi. Seepärast on vabadus ja julgeolek Eestile sama olulised märksõnad nagu nad on olnud Luksemburgile. 1949. aastast on Luksemburg NATO liikmesriik, Eestile tõi möödunud aasta kutse liituda NATOga. Luksemburgi otsusele liituda Põhja-Atlandi Lepingu organisatsiooniga eelnesid samuti II maailmasõja rasked, võõra võimu ja sõjapurustusi toonud aastad. Teie kuninglik kõrgus juba kõneles totalitaarsete režiimide okupatsioonist, mida meie rahvad said siis tunda. Seetõttu teame me kõik ka vabaduse väärtust. Ühelegi eestlasele ei tule selgitada, miks juubeldasid ja mida tundisid Luksemburgi kodanikud võttes 10. septembril 1944. aastal vastu Teie Kuningliku Kõrguse isa, kroonprintsi ja tulevast suurhertsogi Jean`i, tookordse troonipärija, kes osales Luxembourgi vabastamises Liitlasvägede ohvitserina. Suure tõenäosusega on Luksemburg ja Eesti aasta pärast liitlased NATO laua taga. Meie jaoks on see võimalus olla kaasarääkija seal, kus otsustatakse Euroopa julgeolekut ja kogu maailma julgeolekut puudutavaid küsimusi. Me oleme samuti püsiva transatlantilise sideme toetajad. Ühtlasi otsime häid suhteid oma naabritega, kes NATOsse ei kuulu. Luksemburg on aastate jooksul avaldanud oma selget toetust Eesti NATO pürgimustele ja lubage mul Teid siinkohal tänada. Julgeoleku vallas on meie kahe riigi välispoliitilised sammud olnud samuti kooskõlas ja ei ole kahtlust, et see üksteisemõistmine jätkub. Teie Kuninglik Kõrgus suurhertsog Henri, Teie Kuninglik Kõrgus suurhertsoginna Maria Teresa, Olen rääkinud sellest, et meie rahvad on sarnased. Kuid asudes Euroopa eri äärtes, oleme me ka erinevad. See ei ole üksteisemõistmisel miinuseks, vaid pigem plussiks. Me tahame jääda selleks, kes me oleme. Kuid arusaam, et väike ühiskond tuleb moodsa maailma väljakutsetega toime ainult euroopalike väärtuste põhjal on see, mis meid ühendab ja aitab meil koos paremini edasi minna. Heanaaberlikkus on meie mõlema riigi püüd. Austatud Suurhertsog, suurhertsoginna, ekstsellentsid, daamid ja härrad, Soovin edu ja kordaminekuid Teile, suurhertsoginnale ja kogu kuninglikule perekonnale. Soovin õitsengut Luksemburgi Suurhertsogiriigile, soovin inimlikku õnne teie maa rahvale, igale Luksemburgi kodanikule. Tõstan klaasi Teie terviseks!"
"Presidendi sõnavõtt Riigikogu avaistungil","Ilves",2009,"Lugupeetav Riigikogu esimees,austatavad Eesti parlamendi liikmed,peaminister ja valitsuse liikmed,mu daamid ja härrad. Tõsiseid ja sügavaid muremõtteid on siit kõnepuldist ka headel aegadel nii palju kõlanud, et täna on mul raske valida õigeid sõnu. Sõnu, mis ühtaegu innustaks ja koos sellega tõrjuks majanduse olukorrast tingitud muresid, kuid samas ometi teadvustaks meile karmi hetkeseisu, millesarnast me oma riik pole enam ammu kogenud. Seepärast kannab ka mu tänast kõnet sügav mure Eesti demokraatia, selle toimimise ja hetkeseisu pärast. Teisalt aga kannab seda usk, et keerulisel ajal suudame end kokku võtta ja alustada justkui puhtalt lehelt. Hooga, kirega, ennastsalgavalt ja – mis peaasi – lootusrikkalt. Presidendil poleks raske parlamenti ja valitsust kurjalt kritiseerida. Kahtlemata suurendaks see riigipea populaarsust. Kindlasti pole aga populaarsus see, mida raskel ajal jahtida. Vastupidi: populaarsuse jahtimisest populismini on raskel ajal väike, liiga lühike vahemaa. Ma palun teil olla üle hetkehuvidest ning samas mitte lasta end ängistada meie majanduse olukorrast. Oludele vastav, mõistlik tegevuskava ja soovunelmatest loobumine on üks asi. See on hädavajalik. Lootusetu käegalöömine on aga teine asi ja täiesti lubamatu. Oma riik, iseseisev demokraatlik Eesti, on meie ühine väärtus. Eesti riik on parim vahend ja kõige õigem viis langetada Eesti rahvale kõige kasulikumaid otsuseid. Nii heal kui halval ajal. Seetõttu tehkem ka praegu kõik võimalik, et Eestis oleks turvaline, kindel ja hea elada. Kasvada, õppida ja töötada. Noor olla ja vanaks saada. Seda aitab kindlustada vaid vaba ja demokraatliku ühiskonna kestmine ning igaühe pingutus Eesti paremaks tegemise nimel. Jätkuvalt on ühiskonnas üsnagi levinud arvamus, et just Riigikogu ja laiemalt meie parlamentaarne riigivalitsemise kord ongi pea kõigi tänaste Eesti probleemide allikas. See on ohtlik tendents, sest meie endi poolt aastate eest valitud ja minu hinnangul paljude hulgast parimal riigikorral pole siin mingit süüd. Kui vaatame ajalukku või teisi riike, siis näeme, milliseid riske kätkeb endas parlamentarismi kahtluse alla seadmine. Ent nii mulle kui ka paljudele teistele näib, et Riigikogu pole piisavalt pingutanud oma puhta maine ja uueneva rolli mõtestamise nimel. Ma ei taha kõnelda kuluhüvitistest või tšekkidest ja liisingutest. Sellesse puutuv on vist sõnadetagi selge. Probleem on põhimõttelist laadi. Kui riigieelarve lähtub soovmõtlemisest ja ammu iganenud valimislubadustest, aga mitte reaalsusest, siis pole see üksnes valitsuse, vaid ka Riigikogu halvasti tehtud töö. On põhimõtteline ja ränk viga lubada väära prognoosi alusel hüvesid, mille katteks juba mõne aasta pärast raha ei ole. Seda viga on tehtud aastaid. Nii on inimesi kehutatud elama üle võimete. Just parlamendile on põhiseadus pannud kohustuse kontrollida valitsuse tööd. See vastutus laieneb täielikult ka nendele parlamendiliikmetele, kelle toetusega valitsus arvestab oma otsuseid tehes. Ma ei mõista, kuidas saab hääletada seaduse poolt ja ühtaegu toetada presidendi otsust jätta see välja kuulutamata. Riigikogu liige, kes vajutab hääletusnupule, vastutab Eesti rahva ees. Majanduslik turbulents on paisanud valitsuse ja parlamendi, aga ka presidendi, justkui sõjaolukorda, kus pikk vaikus asendub üleöö tihedate löökidega korraga kõigis rindelõikudes. Teisiti pole võimalik nimetada olukorda, kus paari nädalaga muudetakse seadusi, maksumäärasid ja toetuste süsteeme, mille väljatöötamiseks ja tasakaalustamiseks on kulunud aastaid. Kuni tegemist ei ole tegeliku sõja- või hädaolukorraga, vaid pigem varasemast erineva olukorraga majanduslikus mõttes, ei saa Riigikogu seesugust tormamist lubada. Arvestades seadusloome kahe suvekuu pikkust seisakut, on kiirustamine, ja veelgi enam – seaduste madala kvaliteedi õigustamine kiiruse vajadusega – võrdne oma rahva ees võetud kohustuste täitmata jätmisega. Peagi hakkab Riigikogu menetlema 2010. aasta riigieelarvet. Riigieelarve pole pelk summade kogum, mille valitsus läkitab Riigikokku kas palve või käsuga see kiiresti ära menetleda. Riigieelarve raha on ühishuvi eesmärgil kogutav ja ümber jagatav maksumaksjate raha. See raha ei kuulu ühelegi erakonnale või ministeeriumile ega kohalikule omavalitsusele. Rahanumbrite taga on inimeste elu: julgeolek, haridus, tervishoid, sotsiaalne turvalisus, kultuur. Virisemine ja süüdlaste otsimine meile paremat riigivalitsemist ei anna. Selle asemel tuleb tegeleda vigade parandamisega, jäädes seejuures põhiseadusega kehtestatud normide ja meie ühiskonna aluseks olevate väärtuste raamidesse. Palju on kõneldud õiguspärase ootuse põhimõttest. Mitte kellelgi ei saa olla mõistlikku ootust kõikide palkade, toetuste, hüvitiste ja muude rahaeraldiste lõpmatule kestmisele või nende pidevale kasvule. Kui riigi tulud vähenevad, on riik sunnitud ka kulusid vähendama või leidma võimalusi tulude suurendamiseks. See on loomulik ja igaühel tuleb õppida paratamatusega arvestama. Ent iga õigusi kahandavat või kohustusi suurendavat seadust peavad toestama läbimõeldud rakendussätted. Kui neid pole, siis kerkib kohe ka probleem seaduse vastavusega põhiseadusele, nagu kinnitab värske kogemus käibemaksumäära tõstmisega. Olen sügava murega jälginud eelarveväitluse kohati eksitavat ja populistlikku olemust. Nii väidavad mõned, et meie eelarvepuudujääki saaks katta ja euro kasutusele võtmise teed sillutada nii, kui vähendada drastiliselt riigiametnike arvu ja nende töötasu. Fiktiivsed ja ebaotstarbekad ametnikekohad tuleb loomulikult kaotada. See töö on suurel määral ka nüüdseks tehtud. Mõistagi tuleb avalikus sektoris paaril varasemal aastal pärmitaignana kerkinud palku ja majandamiskulusid kahandada nii, nagu seda teeb erasektor. Ka seda on tehtud. Kui langus jätkub, tuleb kahandada veelgi. Lisaks muule on sellel ka ühiskonna õiglustunnet austava žesti tähendus. Aga üks on samuti selge. Riigiaparaadi kahandamisel on piir. Kui riigimasinast lahkuvad lisaks rahale ka ajud, on tagasilöök paratamatu just neis valdkondades, mille pärast me täna põhjusega muretseme: sotsiaalhoolekanne, tervishoid, haridus ja turvalisus. Kannatab ka meie seaduste kvaliteet. Ma tunnustan parlamenti kõikide kõrgemate riigiametnike palga ühetaolise vähendamise eest. Paraku pean lubamatult aeglaseks parlamendi töötempot nondesamade kõrgemate riigiametnike, sealhulgas ka presidendi palga määra lahtisidumisel niinimetatud keskmisest palgast. See kord on ebaõiglane ja oma aja ära elanud. Möödunud aasta 16. oktoobril algatati Riigikogu liikmete, presidendi, valitsuse, kohtunike ja teiste põhiseaduslike institutsioonide ametnike palkade muutmise eelnõu. Just nii ja ainult nii saabki põhiseaduses ette nähtud viisil muuta parlamendi liikmete töötasu. Paraku ei ole see eelnõu peaaegu aasta jooksul jõudnud siia saali arutamiseks. Samas tempos jätkates jääb Riigikogu liikme palk ka järgmise parlamendikoosseisu jaoks lahendamata. Meenutan: põhiseaduse kohaselt saab Riigikogu liikmete töötasu suurust muuta vaid järgmise Riigikogu koosseisu jaoks. Ma ei arva, et peaksite kulutama olulise osa oma tööajast iseenda palgaga tegelemisele. Samas kahandab leigus selles küsimuses parlamendi moraalset õigust otsustada sadade tuhandete kaasmaalaste palkade ja teiste sissetulekute üle. Riigikogu üks keskseid kohustusi on toimida puhvrina erinevate õiguslikul tasandil ellu viidavate ümberkorralduste ja avalikkuse vahel. Teie ülesanne on muutuste avalik läbiarutamine, mille käigus peab kõlama ekspertide hääl, aga eriti nende inimeste oma, kelle elu-olu nood muutused otseselt mõjutama hakkavad. Vaid siis saab parlament enne otsustamist läbi kaaluda, mida uus seadus või norm kaasa toob. Seadust on vaja muuta siis, kui rakenduspraktika analüüs seda nõuab. Kui leitakse, et seadus on ebaõiglane. Või kui seaduses on niinimetatud auk. Aga hoogtöö korras uusi suuri seadusetekste menetleda ei ole tark. Iseenesest kõlbliku seaduse muutmine või asendamine tuleb alati sügavalt läbi mõelda. Nii on tunnustatud õigusteadlased juhtinud tähelepanu näiteks pärimisseaduse põhjendamatule väljavahetamisele. Õigusloomeplaane jälgides võib karta, et uusi seadusi, mida on tehtud pelgalt uue seaduse tegemise rõõmust, tuleb veelgi. Samas on näiteks ülivajaliku korrakaitseseaduse menetlus toppama jäänud. Seadus ei ole ometi asi iseeneses. Kui valitsus selle tõsiasjaga ei arvesta, peab pidurile vajutama Riigikogu. Selle asemel, et üha uusi seadustekste kehtestada, oleks aeg lasta Eesti õiguskorral stabiliseeruda ja keskenduda olemasolevate seaduste analüüsile. Just seda võiks Riigikogu valitsuselt nõuda. Ja koos sellega uurida ametnike tööd ja kohtuotsuseid ning rahvaga rääkida. Vaid siis saab selgeks, mis on valesti ja kus on puudused. Alles siis tasub vanu seadusi parandama või uusi kirjutama hakata. Lähtugem inimesest, kel tuleb mõista ja teadvustada oma tegude tagajärgi muutunud õigusruumis. Vaadakem, kas ja mil määral toob see kaasa vajaduse koolitada ümber riigi ja kohaliku võimu ametnikke. Sageli muudavad uued seadused kasutuks kogu varasema sellealase kohtupraktika. Õigusselgus ja õiguskindlus on kaalukad ja hinnalised väärtused. Õiguskorra püsivus on üks majandusedu eeldus. Rõhutan, et aeg, mil oli vaja kiiresti üles ehitada Eesti Vabariigi õiguskord ning seejärel Euroopa Liiduga ühinemiseks menetleda tohutu hulk seadusi, on ammu möödas. Muuhulgas on aeg teha lõpp ühe vana ja – loodan, et nõustute minuga – halva kombega. Omavahel vaid kaudselt või üldsegi mitte seotud seadusemuudatuste sidumine ühte pakki ei saa olla hea tava. Pealegi pole sel mingit sisulist põhjendust. Jääb mulje, et kümnete seaduste ühtesidumise taga on küüniline arvestus ja soov vältida küsimusi ja vastuhääli. Miks tekitab valitsus ja seejärel Riigikogu olukorra, kus üks terviku seisukohalt vähetähtis, kuid vigaselt vormistatud seadusepügal kergitab kahtluse varju riigi seisukohalt ülivajaliku eelnõu õiguspärasuse kohale? Põhiseaduse mõttega ei ole kooskõlas ka praktika, kui vahetult enne lõpphääletust lisatakse eelnõusse põhimõttelist laadi, sageli ka hoopis muud valdkonda puudutavaid muudatusettepanekuid. Kuidas puutub kohaliku volikogu valimine soolisesse võrdõiguslikkusesse? Miks võetakse parlamendilt võimalus arutada neid muudatusi nagu kord ette näeb – kolmel lugemisel? Riigipeal tuleb selliste juhtumite korral hoolega kaaluda, kas kuulutada seadus välja või mitte. Presidendi põhiseaduslike kohuste täitmist riivab ka olukord, kus vastu võetud seadus jõuab Kadriorgu ajal, mil seaduse kavandatud jõustumiseni on jäänud vähem kui põhiseaduses väljakuulutamiseks ette nähtud 14 päeva. Nii juhtus viimati negatiivse lisaeelarve kehtestamisega kaasneva seadusemuudatuste paketiga. Põhiseadus annab riigipeale seaduse välja kuulutamiseks kaks nädalat aega selleks, et kõik need, keda muutunud õigusnorm nende endi hinnangul riivab, saaksid sellest presidendile märku anda. Ehk otsesemalt – need neliteist päeva pole mitte presidendi privileeg, vaid rahva õigus veelkord oma sõna sekka öelda. Järelikult ei riiva seadusega sätestatud tähtaja eiramine mitte presidendi, vaid Eesti üldsuse õigusi. Kõiki eelmainitud samme olen viimase aasta vältel murega jälginud ja kogenud. Ei kiirus, mugavus ega oponentidele koha kättenäitamise soov saa olla tugevam põhiseaduse mõttest. Ühena põhiseaduslikku järelevalvet teostavatest institutsioonidest lasub mul õigus ja kohustus seesugust praktikat nii sõna kui teoga taunida. Nagu keerulistele aegadele omane, seisab Eesti ka praegu valiku ees: kas lasta raskustel end tugevamaks kasvatada või laiutada käsi ja anda alla. Meil on võimalus pöörata majanduslangus enda kasuks, kui oskame ümber korraldada oma majanduse, kohendada eelarve-, maksu- ja sotsiaalpoliitikat. Siis tuleme kriisist välja varasemast tugevamana ja kogemuse võrra rikkamana. Aga meil on ka risk takerduda üksikprobleemidesse, vastuoludesse ja isiklikku mugavusse. Me võime lüüa käega, sest raha ei jätku. Me võime end alati peita väite taha, et mõnes teises riigis kehtib nii- või naasugune regulatsioon. Kui me alati leiame halva, tarbetu või mõttetu tegevuse õigustuseks pretsedendi mõnest Euroopa Liidu riigist, siis muutume peagi halvimate tavade kogumiks. Eesti ei pea olema teistega võrdne vigade poolest. Eesti peab olema parem, Eesti saab olla parem. Eesti võiks olla riik, kus rumala bürokratiseerimise asemel tegeletakse ainult sellega, milleks ametkonnad on ellu kutsutud: teha elu Eesti rahvale elamisväärsemaks; kujundada ettevõtluskeskkond kindlamaks ja õiglasemaks. Eesti on piisavalt väike ja inimesed targad, et teha kõike kõige paremal viisil. Kõike. Ka parimaid seadusi ja õiglasemat poliitikat. Selleks te oletegi siia valitud. Just selleks on teil rahva mandaat. Aeg on kokku hoida. Kokku hoida igas mõttes: ühte hoida rahvana, säästa aega, loodust ja raha. Hoida üksteise närve ja koostegutsemise tahet. Sellega koos ei vangu ka usk paremasse homsesse. Ma tänan. ERR video"
"Vabariigi Presidendi avakõne Tallinn Digital Summitil","Kaljulaid",2017,"Lugupeetud presidendid, peaministrid, daamid ja härrad! Esimene loomuldasa digitaalne põlvkond on 2025. aastal juba peaaegu keskeas. Suurem osa digitaalseid riike on aga ikka veel sündimata. Kui kaua peavad inimesed muidu igati arenenud riikides kübermaailmaga toime tulema ilma oma riigi toetuseta? Kui kaua peavad eurooplased elama ilma universaalsete, ajatempliga varustatud digiallkirjadeta, mida tunnistataks kogu Euroopas? Analoogmaailmas pakume oma kodanikele ju turvalise isikutuvastusvahendina passe. Me tunnustame neid passe piiriüleselt ja kogu maailmas. Aga kübermaailmas? Kas riik kaitseb meie kodanikke? Kas neile on tagatud võimalus üksteist internetis turvaliselt, ohutult ja reaalajas tuvastada? Minu arvates veel mitte. Just seetõttu oletegi täna kogunenud siia, Tallinna – et leida kiire lahendus olukorrale, kus meie kodanikud ja ettevõtted tegutsevad internetis, kuid riik on nad seal üksi jätnud. Me taunime sageli internetihiidude mõjuvõimu, kuid ei anna oma kodanikele muud võimalust, kui tugineda turvalise isikutuvastuse ning seega internetis ohutu suhtlemise ja tehingute tegemise mõttes neile samadele hiidudele. Isegi need, kes pakuvad digitaalset ID-d kasutamiseks koduses keskkonnas, ei suuda aidata oma kodanikel ohutult selle abil piiriüleselt suhelda ja tehinguid teha. On isegi üksikuid riike, kus digiallkirjad on vastastikku tunnustatud küll seadusega, kuid kahjuks mitte tegelikkuses – need kokkulepped ei ole internetis tegelikult kasutatavad. See olukord peab muutuma. Digiühiskond võiks olla suureks abiks maapiirkondades elavatele inimestele, kelle jaoks on riigiasutustesse ja ettevõtetesse minek kõige keerulisem. Samuti oleksid digiteenused abiks väiksema sissetulekuga inimestele, sest need on märksa odavamad kui paberdokumentide vormistamine. Digiteenused võrdsustavad võimalusi. Suurtel ettevõtetel ja jõukatel inimestel on vahendid bürokraatiaga toimetulemiseks, kuid lihtsad inimesed jäävad bürokraatia võimsate hammasrataste vahele. Digiteenused tähendavad ka seda, et ebakorrapärase tööajaga või suure perehoolduskoormusega inimesed (kes tavaliselt kuuluvad ka haavatavatesse ühiskonnarühmadesse) saavad riigiasutuste teenuseid kasutada ööpäev läbi. See kõrvaldab nende elust suure hulga stressi, mis tuleneb vajadusest leida aega oma elu korraldamiseks. Ma olen valitsuse toetusega täielikult digitaalseks muutunud digiühiskonna president. Sellel toetusel on neli põhitahku, millest igaüks on oluline: - meil on õiguslik baas, tänu millele on tehingud analoog- ja digimaailmas seaduse ees võrdsed;- meil on digitaalne tuvastamine, mis võimaldab teavet universaalsel platvormil turvaliselt vahetada;- meil on avalikud digiteenused, mis kasutavad sama universaalset platvormi nagu meie ettevõttedki;- meil on võimalus luua erasektori digiteenuseid sama platvormi abil, mida kasutavad riigiasutused. Me ehitasime oma e-valitsemise süsteemi üles nii, et see vastaks inimeste ootustele ja oleks ühtlasi keskmise sissetulekuga riigi jaoks taskukohane. Samuti muutis see riigi välismaalt juurdepääsetavaks, mis tähendab omakorda, et riik on muutunud „kaasaskantavaks"" – meie kodanikud võivad vabalt liikuda ja nende riik on neil kogu aeg taskus kaasas. Digiteerimine andis ka võimaluse põhjalikuks ümberkujundamiseks ja lihtsustamiseks, kuna olemasoleva paberkandjapõhise protsessi pelk digiteerimine ei ole kuigi hea mõte. Mõnes mõttes sarnaneb paberil asjaajamine fossiilkütustega: need on välja kujunenud inimeste ja seadusandjate paljude põlvkondade vältel, muutunud aja jooksul keerukamaks, sest bürokraatiate kasvades põimub nendesse aina enam poliitilisi kompromisse. Nii muutub bürokraatia järjest suuremaks ja selle suure bürokraatia pelk digiteerimine tähendaks võimsa bürokraatiamasina loomist. Seega on digiteerimine tegelikult võimalus neid menetlusi radikaalselt lihtsustada. Meie ühiskonnas on toimunud pööre ning Eesti inimesed ja ettevõtted suhtlevad nii riigi kui ka erasektori partneritega nüüd täiesti digitaalses keskkonnas. Eestlaste pöördeline innovatsioon ei seisne tehnoloogias, vaid pigem idees tuua ettevõtted, kodanikud ja riigiasutused kokku. See on meie ühiskonnale taganud, et iga üksik inimene saaks digiteenustest kasu. Selleks, et kõik põlvkonnad ja sotsiaalsed rühmad digiteenuseid kasutama hakkaksid, tuli veidi vaeva näha. Ent lõpuks saime sellega siiski hakkama ja isegi vanemad inimesed mõistsid peagi, et pensioniameti või pangaga suhtlemiseks on parem kasutada arvutit, selle asemel et bussiga kohale sõita. Peale selle peavad erasektori teenused internetis olema odavamad kui paberil või kontoris. Pangad osutavad oma teenuseid tasuta. Juba viimased 16 aastat on digitaalne ID olnud iga tavalise ID-kaardi osa. Digitaalne identiteet luuakse lapse sündimisel automaatselt: arst sisestab sünniandmed süsteemi ning viimane loob lapsele digitaalse identiteedi, ilma et arst ise seda märkakski. Hiljem lisavad vanemad sellele lapse nime, loomulikult kuskile kontorisse minemata. Ja uus digitaalne kodanik ongi sündinud. Nii võivad digiteenused pakkuda sujuvat ilmaletulemist ja Euroopas sujuvat elu kõigile meie kodanikele, kui me võtame endale ülesandeks seda neile tagada. Kuid see ei ole loomulikult ainus asi, mida peame tegema. Üks asi on identiteet ja digitaalsed teenused. Ent on olemas ka teine külg – turvalisuse küsimus. Meie inimesed peavad olema kübermaailmas kaitstud. Nende kaitsmiseks ei piisa kunagi üksnes tehnoloogiast. Jah, tehnoloogiat läheb vaja, kuid sellega peab alati kaasnema koolitamine ja õpetamine. Sellest ei pääse kunagi. Ma nimetan seda küberhügieeniks. Juba sajandeid tagasi õpetasime oma inimestele, et enda kaitsmiseks tuleb käsi pesta; tänapäeval on olukord digimaailmas ja digiteenuste puhul täpselt sama. Kui soovite meie e-teenuseid proovida, siis mõned neist on kasutatavad ka e-residentide jaoks. Need on inimesed, kes on pärit mujalt, ka teie riikidest. Neid kodanikke nimetatakse e-residentideks. Nad võivad proovida, mis tunne on, kui ei pea üldse muretsema, kellega nimelt internetis suheldakse. Samas ei ole digiteenused kohustuslikud – iga teenust saab siin Eestis osutada ka paberkandjal. Kuid need on lihtsad ja kättesaadavad. Meie inimesed on laisad ja ma olen üpris kindel, et ka teie inimesed on üsna laisad, kui nad seda endale lubada saavad. Neid teenuseid kasutavad Eestis kõik ja on väga vihased, kui need parasjagu ei toimi. Me peame püüdlema eksklusiivsuse asemel kaasavuse ja keerukuse asemel usaldusväärsuse poole. Peame seadma sihiks suurema ulatuse ja skaala ning tegema digitaalse valitsuse kõigi jaoks nii ligitõmbavaks, et see oleks ettevõtete jaoks massiturg – meie nimetame seda kaasatuseks, nemad massituruks. See on vastastikku väga kasulik ja ligitõmbav. See tähendab muidugi seda, et digiriigid peavad alati olema skaleeritavad. Digiriik peab olema kavandatud tähekujulisena, nii et keskpunktis toimuvad ühtsed toimingud ja seda ümbritsevad kiired. Iga kiir esindab mõnda inimest või ettevõtet ja keskpunktis kohtuvad nad ainult ühel eesmärgil – et veenduda, kes on teine pool. Digiühiskond ei saa olla üles ehitatud nagu rong. Rongi puhul sisenetakse esimesest vagunist ja kõnnitakse läbi rongi sellesse vagunisse, mida parajasti vaja. Tähemudeli puhul on teenused lõputult skaleeritavad. Rongimudeli puhul ei ole teenused absoluutselt skaleeritavad. Selliseid vigu ei tohi me teha. Euroopa Liidu digitaalse ühisturu strateegiaga seotud algatused võivad aidata kogu ELis liikuda piiriüleste digiteenuste poole, mille aluseks on andmete ühekordse küsimise põhimõte ja vaikimisi digiteenuse põhimõte. Valitsuse tegevuskava eesmärk on vabaneda keerukatest paberkandjapõhistest ja dubleerivatest protsessidest, et muuta Euroopa ühtsus digiajastu reaalsuseks. Algatused peavad andma inimestele selge digitaalse eelise, me vajame tänu tugevale ühisturule tekkivaid uuendusi, majanduskasvu ja töökohti. Ühine üleskutse, et see oleks 2018. aastaks olemas, on väga tähtis ja me peame tingimata hoidma survet, et saavutada lõplik kokkulepe kõigi nende ettepanekute kohta. Sedalaadi eelised ei ole võimalikud, kui inimesed ei usalda digitaalset keskkonda. Inimesed peavad olema kindlad, et nende andmed ei kaotata ära, ei varastata ega võltsita. Ja just seetõttu on eraelu puutumatuse ja küberturvalisuse tagamine olnud meie digivalitsuse loomise eeltingimus. Räägin südamest ja tean, et ka teie inimesed peavad järk-järgult kujundama selle usalduse digiturgude vastu. Eesti arvamuse ja kogemuste põhjal võib öelda, et just eraelu puutumatuse ja küberturvalisuse tagamine muudab digiühiskonnale ülemineku võimalikuks. Me teeme alati kõvasti tööd, sest soovime riigina olla ka edaspidi võrgus, mitte minna tagasi analoogmaailma põhjusel, et inimesed ei usalda enam digiriiki. Eesti süsteemis on igal kodanikul täielik ülevaade sellest, kes on vaadanud tema andmeid. Neid andmeid hoitakse riigi serverites, kuid need kuuluvad inimestele. Ja riigi serverites nuhkimine on kuritegu. Usalduse loomine ja hoidmine ei ole lihtne ülesanne. See nõuab investeeringuid, aega ja pidevat tööd. Me küll teame, et tehnoloogia sisaldab endas riske, kuid alati on olemas uusi lahendusi, mis aitavad meil nende riskidega võidelda. Võime öelda, et Eesti küberturvalisuse oskusteave ja korraldus on praktikas korralikult järele proovitud. Ma ei soovi sugugi varjata, et meil tuleb iga päev tegeleda küberintsidentidega ja jahtida küberkurjategijaid. Kõik sellised kogemused on meile näidanud lihtsalt seda, kuidas neid riske ja ohte leevendada. Seda saab teha ainult koostöös erasektoriga. Valitsus ei suuda seda teha üksinda ja ka ettevõtted ei suuda seda teha üksinda. Küberhügieeni õpetamise nimel pingutavad kõik. Siin on sarnasus tavalise linnaruumiga – sealgi on ohte ja me tegeleme nendega, me kaitseme oma kodanikke tänavatel, kuid me ei jäta kodanikke omapead ega tänavaid järelevalveta seepärast, et seal võib olla kurjategijaid. Olles selgitanud, kuidas digipöörde läbinud ühiskond toimib, ning kutsunud teid üles andma kõigile Euroopa kodanikele kübermaailmas võrdsed võimalused ja teha seda piiriüleselt, pean nüüd ausalt rääkima ka sellise pöördega kohanemisest. Me peame kohe hakkama mõtlema sellele, kuidas hakkame digimaailmas toimima ühiskonnana. Tehnoloogiat ei tohiks näha pelgalt tõhusamate tööstusprotsesside ja sellest tuleneva töökohtade kaotusena. Tegelikkuses on muljetavaldav osa tehnoloogilise arengu tulemusel tekkinud töökohtadest oma olemuselt ametioskuste või kodanike haridustaseme mõttes üllatavalt laiapõhjalised. Neid digimaailma pakutavaid võimalusi võiks isegi nimetada egalitaarseteks võimalusteks. Need töökohad ei ole ainult neile, kes on nutikad, hea haridusega ja tehnoloogia valdkonnas kodus. Võtke või juutuuberid või inimesed, kes müüvad internetis oma käsitööd või üürivad Airbnb kaudu oma kinnisvara välja. See annab võimaluse kõigile ja iga päev tekib uusi töökohti. Meie kodanikud pakuvad teenuseid ja müüvad kaupa kogu maailmas, omamata üht ja ainsat elukohariiki. Selline maailm nõuab turvalist paika, kust saada haridus-, tervishoiu- ja sotsiaalteenuseid. Meie inimesed tahavad neid teenuseid, nad tahavad neid tarbida, kuid nad ei soovi neid praeguse tööstusliku mudeli juures, mida meil on neile pakkuda. Kaksteist kuud aastas ühes riigis ja ühel töökohal, võib-olla lausa kaks aastat, aga mitte rohkem; diginomaadid on valmis maksma makse, kuid nad soovivad saada teenuseid kõikjal kogu maailmas. See on meie jaoks proovikivi; me peame mingil moel tagama, et nad püsiksid meiega seotud, kuna vastasel juhul nad irduvad. Tänapäeva noored juba teavad, millal nad tahavad reisida ja töötada, ega sobitu meie tööstuslikult väljakujunenud sotsiaalkindlustusmudelisse, nad irduvad sellest. Me peame välja mõtlema, kuidas neid kaasatuna hoida, sest nad soovivad olla meiega seotud, kuid pingutus püsida ühes kohas ja ühel töökohal alaliselt või teatavate lubatud pausidega selleks, et mitte tagatisi kaotada, lihtsalt ei sobi neile ja nad ei ole valmis tehnoloogiast loobuma, pigem loobuvad nad meie praegustest mudelitest. Me peame juba praegu leidma võimalusi mõelda järgmise sotsiaalse pöördepunkti peale ja tegelema sellega võimalikult kiiresti, nii et võiksime muuta riigid kaasaskantavateks ning tagada, et teenuste osutamine oleks turvaline ja teenuste saamine ei eeldaks tingimata ühes riigis ja ühes linnas püsimist, juriidilist aadressi vaid ühes kohas ning töötamist vaid ühes või kahes riigis. See on järgmine pööre – see ongi murdepunkt, millega me peame nüüd kohe hakkama tegelema. Tean, et näeme veel vaeva eelmise pöördega ehk digitaalsete piiride kõrvaldamise ja valitsuste internetti viimisega, et olla seal koos oma inimeste ja ettevõtetega. Ent juba nüüd võime näha, et uus pööre on toimumas. Praegu tegeleme sellega, et püüame mõista, millised ettevõtted (globaalsed ettevõtted) peaksid makse maksma ja kus. Meie kodanikud on peatselt maailmakodanikud. Tööstusega seotud töökohtadest laekuv maksuvoog kaob varsti ja me peame hakkama mesilaste kombel lendama õielt õiele, et koguda makse neilt kodanikelt, kes töötavad hommikul Prantsusmaal ja pärastlõunal Suurbritannias ning elavad pool aastat Eestis ja lähevad seejärel Austraaliasse. Ma usun, et meil Euroopas on teiste maailma piirkondade ees sellega seoses konkurentsieelis, kuna meil on vähemalt mingitki aimu kaasaskantavatest sotsiaalsüsteemidest ja tööjõu vabast liikumisest. Oleme harjunud sellega, et meie inimesed liiguvad ringi. Meil tuleb vaid omavahel kokku leppida, kuidas riik neile taskusse saada. Olen päris kindel, et täna õhtuks, kui oleme kõik need teemad läbi arutanud, on meie inimestel ja ettevõtetel küberruumis märksa vähem üksildane tunne, kui neil oli eile. Nad näevad, et nende valitsus tuleb samuti küberruumi neid toetama, et tagada seal nende turvalisus ja ohutus, ning lepib asjaoluga, et nende elu on tulevikus teistsugune. Nad näevad, et nende riigid kohanevad uute oludega ja tagavad, et inimeste elu toetatakse teistsugususest hoolimata samamoodi nagu varem. Soovin teile imetoredat digitaalvaldkonna tippkohtumist Tallinnas! Kõne peeti algselt inglise keeles ja on tõlgitud eesti keelde. Algse teksti leiab SIIT"
"Vabariigi President Riigikohtu esimesel istungil Tartus 27. mail 1993","Meri",1993,"Lugupeetav Riigikohus, lugupeetavad Eesti Vabariigi kodanikud! Seitsmekümne viie aastase Eesti Vabariigi uusimas ajaloos tahan esile tõsta kolm sündmust. 1992. aasta 5. oktoobril kogunes üldistel, ühetaolistel ja otsestel valimistel valitud Riigikogu oma esimesele istungile. Sellega oli konstitueerunud seadusandlik võim. Sama aasta 8. oktoobril nimetasin peaministri kandidaadiks Mart Laari, ülesandega moodustada Vabariigi Valitsus, kes andis 22. oktoobril Riigikogu ees ametivande. Sellega oli konstitueerunud täidesaatev võim. Minu ettepanekul nimetas 8. detsembril Riigikogu ametisse Riigikohtu esimehe, kelle ettepanekul ametisse nimetatud Riigikohtu liikmed on kogunenud täna, 27. mail Tartu Raekotta oma esimesele istungile. Sellega on konstitueerunud kolmas võim, kohtuvõim. Tänaseks on meil alusmüür Eesti Vabariigi kui demokraatliku õigusriigi ülesehitamiseks. Minu ülesanne Eesti rahva ja teie ees on selle enesestmõistetava tõsiasja rõhutamine, et nimetatud kolm sündmust seisavad oma kaalukuselt üksteise kõrval nii, nagu seisavad võrdsed võimud võrdsete kõrval. Tahaksin olla võimalikult täpne oma sõnavalikus ja seepärast selgitada, et alusmüür eelmises lauses oli kujund, mis kätkeb endas vasturääkivuse võimalust. Alusmüür on ühtne. Ta võib, sõltuvalt oma tugevusest, võrdse eduga kanda rehielamut või pilvelõhkujat. Seadusandja, täidesaatja ja õigusvõimu tugevus, erinevalt alusmüürist, sõltub nende lahususest, võimude klassikalise lahususe printsiibist ja selle printsiibi kõrvalekaldumatust rakendamisest. Selles mõttes on demokraatlik õigusriik nagu kolme jalaga taburet, vabandage seda kohmakat, ometi täpset võrdlust. Täpselt seepärast, et kolmele jalale toetuv taburet ei logise. Ja alles nüüd söandan lisada, et need kolm teineteisest lahutatud ja seepärast võrdset võimu toetuvad ühele kindlale alusele. Selleks on Eesti Vabariigi Põhiseadus, möödunud aasta 28. juunil Euroopa nõudliku pilgu all Eesti rahva poolt suure häälteenamusega vastu võetud ja möödunud aasta kolmandal juulil jõustunud õigusriigi alus. Lugupeetavad Riigikohtu liikmed! Tänast riiklikku ehitustööd on sageli võrreldud meie vanaisade tööga Vabadussõja aastail ja sellele järgnevail aastail. Eritlemata lähemalt niisuguse võrdluse paikapidavust või -pidamatust, tahan alla kriipsutada ühte eripära: Enesemääramise sümboolsel hetkel 75 aastat tagasi astus Eesti rahvas oma suurima riigiõigusliku sammu, kuid õigusriiklikult liikus ta õigusriigist õigusriiki, ületamata lävepakku. Täna on olukord põhimõtteliselt erinev. Nõukogude totaalne süsteem asendas õiguse võimuga, õigusteaduse võimuteadusega. Teisisõnu: riiklikus ehitustöös me astume täna õigusvaakumist õigusriiki. Oleks naiivne näha õigusvaakumit üksnes okupatsiooniaegsetes seaduskoodeksites. Totaalse riigi ründeobjektiks oli eelkõige Inimene ise, tema suveräänne mõtlemisvõime, kultuuri kaudu pärandatud oskus eristada head kurjast või valmisolek isiku õigusi tasakaalustada isiku kohustustega. Sedamööda kuidas me tänase õigusriigi piire hakkame laiendama ja neid kindlustama, taganeb õigusvaakum viimsete barrikaadide taha, milleks on inimese räsitud mõistus ja inimese muljutud süda. Tahan öelda, et raskete riigiõiguslike kohustuste kõrval lasub teie õlgadel niisama raske ja niisama imperatiivne pedagoogiline kohustus talutada Euroopalikku õigusteadvusse kättpidi tagasi Inimest ennast, iseäranis postsovjetlikku inimest, kes totalitaarset režiimi ausalt vihates on valmis totalitaarsete vahenditega võitlema totalitaarsuse vastu. Eesmärk, kuitahes õilis, ei pühitse abinõud. See on demokraatliku õigusriigi esimene ja vahest seepärast ka kõige raskem õppetund. Täna, 27. mail, üksteist kuud pärast Põhiseaduse jõustumist astub Eesti Vabariik käesoleva istungi kaudu tagasi Euroopa õigusriikide ritta. Meie poliitikute hulgas ei ole kahjuks enam põlvkondi, kes oma riigitööd oleksid alustanud võimude lahususe tingimustes. Olge kannatlikud, aga nõudlikud, olge suuremeelsed, aga järeleandmatud. Võimude lahusus on demokraatia garant, Riigikogus on võimude lahususe garant. Tänasest peale on Eesti Vabariik kui õigusriik teie kätes: hoidke teda, kaitske teda, täiustage teda selle suveräänse sõltumatusega, mille on Riigikohtule andnud Eesti Vabariigi Põhiseadus."
"Vabariigi President Budapesti majandusülikoolis 14. mail 1997","Meri",1997,"Lugupeetav rektor, Lugupeetav Ungari Vabariigi President, kallis ülikoolirahvas, kallid külalised! Meie kolme hõimurahvast - Eestit, Soomet ja Ungarit - geograafia pealtnäha nagu ainult lahutaks. Helsinkist Budapesti on kilomeetrites pikem maa kui Moskvasse. Ometi ühendab meid muu hulgas ka üks geograafiline dimensioon. Suur meridiaankaar mõõdeti Tornio ja Doonau vahel 1816 kuni 1855 ning geodeedid toetusid siis nt Helsinkis observatooriumile Tähetornimäel, Tallinnas Niguliste kirikule. Eesti meremeestele pühitsetud Niguliste kirikutorni risti koordinaatideks on 59 26' 14,679' põhjalaiust ja 24 45' 00,216' idapikkust. See tähendab, et üks pealinn määrati teise pealinna suhtes, ja mõlema asend maailma suhtes muutus täpsemaks. Kolmekümne sentimeetri täpsusega Washingtoni, Pariisi, Berliini ja Peterburi suhtes määratud Niguliste kuldne rist kindlustas rahu ajal täpsemat laevaliiklust, järelikult suhtlemist, ning Eesti Vabariigi Vabadussõja ajal täpsemat suurtükituld, järelikult iseseisvust. Riigi efektiivsus sõltub riigi poliitilise aja ja ruumi täpsest tajumisest. Lühidalt, lugupeetud kuulajad, täna tahan ma rääkida koordinaatidest. Paarsada aastat enne suure meridiaanikaare mõõtmist oli Holsteinist Pärsiasse teele asunud suursaadik Olearius, kelle saatjaskonda kuulus saksa baroki võimas kahur Paul Fleming. Ka hansa hiilgeaegadele järgnenud teed Lääne-Euroopast Kesk-Itta kulgesid tookord üle Tallinna. Peab ütlema, et ajalooline hansa, mis liitis majanduslikult ja õiguslikult Tallinna, Bergeni, Lüübeki, Londoni ja Novgorodi ühtseks liiduks, kus toimisid ühtsed õigused ja kohustused, on õigupoolest Euroopa Liidu ajalooline kahjuks unustatud eelkäija, mis toimis efektiivselt uskumatult kaua, kolm sajandit. Ütlesin äsja Budapesti raekojas kõneldes, et arhitektuur tähendab möödunud aegade meenutmist. Me peaksime tõesti sagedamini meenutama Hansa Liidu kogemust, mis ju põhines ühistele väärtustele. Oleriuse juurde tagasi tulles - sellest märkimisväärsest reisist sündis kaunite piltidega tuntud raamat ja kõrvalsaadusena kimp luuletusi, milles ülistatakse muuhulgas ka Tallinna Kopli neeme tammikuid, kolmeteistkümnendal sajandil rajatud Eesti vanimat looduskaitseala. Aga nüüd uuemate aegade juurde. Kui Eesti Kirjanike Liit seitsmekümnendatel aastatel Oleariuse reisiraamatu katkendit avaldada tahtis, keelas nõukogude tsensuur avaldamise ära. Seitsmeteistkümnenda sajandi tekstile said saatuslikuks koordinaadid: totalitaarses rezhiimis ei võinud Eestil ega tema pealinnal olla koordinaate, teiste sõnadega suhet ülejäänud maailmaga, ammugi mitte Helsingi Tähetorni mäega. Muule maailmale võib see tunduda koomilisena, ja see muidugi on koomiline, küllap ka ungarlastele, aga ennekõike on see tuttav ja loogiline. Neid ja sarnaseid detaile tundes, kogudes ja analüüsides teadsime Eestis ja Ungaris ammu enne Pentagoni, et nõukogude totalitaarne rezhiim on määratud hävingule hoopis kiiremini, kui seda demokraatlikes riikides eeldati. Totalitaarne rezhiim võib efektiivselt toota rakette, mida eufemistlikult sputnikeks nimetati, kuid ainult enda agoonia pikendamise arvel. Totalitaarne rezhiim ei suuda taastoota iseennast. Eestlaste silmis oli nõukogude totalitarism alati ajutine. Ta oli julm ja ohtlik, ta hävitas veerandi meie rahvast, teda kardeti, kuid veelgi enam teda naerutati. Ei kunagi varem ajaloos pole Eesti tootnud niisugusel hulgal lõikava irooniaga anekdoote, mille ees maailma suurima tuumapotentsiaaliga riik osutus täiesti abituks. Ei aidanud nõiaprotsessid, mis juba keskajal nõudsid sõdadest rohkem inimelusid ja endises Nõukogude Liidus ühtekokku üle seitsmekümne miljoni. Eestlaste meeleheitlik ja ometi muretu ja ometi enesekindel optimism juurdus meie koordinaatide täpses tundmises, ja need olid Euroopa koordinaadid. Sedasama, ainult veelgi tugevamini, veelgi vabamalt tajus Ungari, küllap ka oma pikema riiklusekogemuse tõttu. Nõnda ei olnud juhus see, et hiljuti just Visegradis, seal, kus Euroopa tähtsaim Lääne-Ida veearter, elusoon Doonau pöördub otsustavalt lõunasse, niisiis Visegradis pandi õigel hetkel alus samanimelisele riikide rühmitusele. Ning nn. Visegradi riikide koostöö kujuneski uueks ja ikka veel viljakaks etapiks totalitarismijärgse Euroopa alanud ühinemises. Ühiselt ja eeskujuandvalt murti välja - muidugi mitte oma geograafilistest piiridest, vaid II maailmasõja järel, külma sõja järel pealesunnitud ja tardunud poliitilistest skeemidest. Murti välja vanasse aegruumi jäänud, seega vääratest ja demokraatlikele riikidele ebaefektiivsetest koordinaatidest. See oli väikeste ja keskmise suurusega reformiriikide kogemuse ilmekas ning praktiline kokkuvõte ajal, mil mõnel palju võimsamal riigil ja mõnelgi riikide organisatsioonil paljas mõte uutest elukorralduse koordinaatidest ähvardab neelata kogu positiivse energia või poliitilise julguse. Seda, mis niisugustel tahtejõuetuse puhkudel halvimal juhul järele jääb, oleme oma lõppemahakkaval sajandil juba kahjuks näinud. Õnneks on niihästi Ungaril kui ka Eestil praegu, 1997. a. kaunil kevadel küllalt alust loota, et sedakorda osutuvad niihästi väikesed ja keskmised kui ka suured riigid targa ajaloo ühtmoodi eeskujulikeks õpilasteks. Olles meenutanud Ungari Visegradi, oleks ülekohtune unustada Keszthely. Mu daamid ja härrad, oma seekordse Ungari-visiidi lõpus on mul eriline heameel külastada linna ja lossi, kus hiljuti samuti parima Ungari kombe kohaselt ja ühise uuenemise vaimus president Gönczi eesistumisel õhutati Euroopa riikide presidente oma kohustuste tänase parima täitmise üle järele mõtlema. Ja palun teadke: Eesti ei jõua Keszthelysse loomulikult mitte uudishimuliku hilineja ega varajase suvekülalisena, vaid mõttekaaslasena. Oleme tulnud Ungarisse, et veenda ja veenduda: reformiriikides - olgu siis muistse Merevaigutee põhjapoolses otsas Läänemere kaldal või selle keskel Balatoni lähedal - on käised üles kääritud ja töötatakse parema kodu, kindlama homse nimel. Oma liikmekandidaadi ja partneri staatust niihästi Euroopa Liidu kui ka NATO jaoks võtame me väga tõsiselt - me pingutame elu eest. Eile Ungari parlamendis kõneledes rõhutasin samuti Eesti ja Ungari strateegiliste eesmärkide ühtsust ja vajadust koostööd teha ja kogemusi jagada veel Euroopa Liidu ja NATO kandidaatidena. Kandidaadistaatus ei saa kunagi kesta igavesti. Sellepärast, lugupeetud härra president, auväärne akadeemiline kogu ja head külalised, lubage, et täpsustaksin veel seda aegruumi, kus me praegu asume. Eesti on teel Nõukogude Liidust Euroopa Liitu ja NATO-sse. Ungari liigub oma teel samas suunas. Ungari ei tule Nõukogude Liidust, vaid üksnes Nõukogude Liidu mõjusfäärist. Nõnda siis on Eesti ja Ungari liikumissuund seesama, aga hiljutine, seitsme-kaheksa aasta tagune lähteruum mitmeti erinev. Selle erinevuse tõttu esineb Ungaris arvatavasti vähem kui meil Eestis küsimust: Kuulge, me oleme alles nii hiljuti ühest liidust pääsenud - kas meil on tõesti tarvis teatud puhkusevõimalust kasutamata tõtata nõutama meile paika järgmistes liitudes, järgmistes sõltuvustes, s.t. Euroopa Liidus ja NATO-s? Teiselt poolt: Eesti kui Nõukogude Liidu koloniaalse provintsi Liidu-kogemus oli Ungari kui vasallriigi liidukogemusest palju rängem. Selle võrra rängem, et meil kõik need, kes praegu toetavad Eesti siirdumist Euroopa Liitu ja NATO-sse, toetavad seda väga läbimõeldult, väga konkreetselt - väga elulisest kogemusest lähtudes. Muidugi on see meile muuhulgas julgeoleku küsimus. Nagu ka Ungarile. Ent - nagu ka Ungarile, on see meilegi veel midagi muud. See on meile, see tähendab Eestile veel hoopis eksponeeritumal kujul kui Ungarile - Euroopa jagamatuse küsimus. Niisuguse jagamatuse küsimus, milles meie osutume jagamatu kontinendi orgaaniliseks osaks. Viimase poolsajandi sees on Euroopa idapiiri nihutatud kord Elbele - Stalini poolt - kord, Gorbatshovi poolt, peaaegu Kamtshatkani meie kõigi ühise Euroopa-kodu loosungi all. Ungari Euroopa-kuuluvust pole nende vankumiste kiuste keegi tõsisemalt kahtluse alla asetanud. Aga Balti riikide Euroopasse-kuuluvust veel viimasel ajalgi varjatult küll. Kuid Balti riigid on olnud koos Ungariga tuhat ja ükssada aastat ja kauemgi veel Euroopa orgaaniline osa. Nende riikide loovutamine Euroopa-välistele struktuuridele tähendab Euroopa parema käe - olgu: vasaku käe - väljasirutamist ning alistumist sellele, et kolm sõrme kirvega maha raiutakse. Euroopa elaks niisuguse traumeeritud käega muidugi edasi. Kuid millisena? See trauma ise oleks moraalselt kohutavam kui Euroopa seda mäletaks karta. Aeg-ruumiliste ja poliitilis-tahteliste koordinaatide võrgule lisaks paisataks ilmselt lõplikult segi või hävitataks täielikult moraalsete väärtuste teljed, meridiaanid ja ristpunktid. Nendel aga, ja tegelikult ainuüksi nendel püsib nüüdsel globaliseerumisetapil rahvaste ja inimkonna lootus. Kuidas ka ei püüaks: demokraatiat ja vabadust ei saa osta raha eest. Seega lootuses, et aus mäletamine ja partneritundlik edasipürgimine käsikäes juhatavad meid tulevikku optimaalsemaid koordinaate mööda, jätan endale ja Teile, lugupeetud kuulajad, igapäevaseks distsiplineerivaks järelemõtlemiseks õhku küsimuse: Ega me ei ole äkki juba unustanud, kuidas tekkis ja mida tegelikult endast kujutab praegune post-cold war või koguni juba post-post-cold-war-ajajärk. Sellel ajastul toimib kaks tendentsi, mis on pealtnäha vastandlikud. Ühest küljest muutub maailm aina mosaiiksemaks. See tendents avaldub kõige veenvamalt maailma tänase poliitilise kaardi kirevuses. Ühinenud Rahvaste liikmete arv hakkab lähenema kahesajale. Teisest küljest toimivad aga niisama võimsad integratsiooniprotsessid. Selle toimel katavad maakera kõikvõimalikud liidud, ühendused ja unioonid, milledel on lugematult palju ühisosasid. Need tendentsid on põhimõtteliselt vääramatud. Ja meie kõigi saatus, heaolu ja vahest ellujääminegi sõltub maailma rahvaste võimest nende üldiste arengusuundadega kohaneda, neid enam-vähem tasakaalustada, nende vägivaldseid avaldusvorme talitseda. Maailm integreerub kõikjal, ja meie koos temaga. Me teame ja usume, et see toob kaasa nii hüvesid kui ebameeldivusi. See kindlustab julgeolekut, parandab heaolu, aga jätab südamesse närima kahtluse. Mis saab meie elulaadist ja keelest, meie kahest väikesest saarest määratus indo-euroopa ookeanis, mis meid igast ilmakaarest ümbritseb? Kuidas jääda iseendaks nii paljude nii nõudlike sõprade keskel? Kui Euroopa Liidu rahuriik äkki saabubki, kas me ei uinu siis selles igaveseks? Tõtt öelda ei ole meil valikut. See on paratamatus. Paratamatusi saab suunata ja parandada. Siin saame teineteist toetada, abistada, kogunisti vastastikku kaitsta. Eestil ja Ungaril on ju ellujäämise kogemusi teistelegi jagada. Me teame mõlemad, et ilma oma riigita ei ole meie rahvastel tulevikku. Samas peame tunnistama, et meie riikidel ei ole tulevikku väljaspool riikide liite. Tänapäeva maailm lihtsalt on selline, ja meie maailmaosa veel eriti: Kui nii, siis on meie koht muidugi parimas võimalikus liidus, parimates võimalikes liitudes. Parimas võimalikus maailmas. On kindlasti paremaid liite, kuid mul ei ole teile pakkuda paremat maailma. Ajalugu õpetab, et kõik riikide majanduslikud, poliitilised ja sõjalised liidud on riikide elueaga võrreldes suhteliselt üürikesed ja muutlikud. Kui riikide liit tahab kaua kesta, ei ole tal senise ajalookogemuse põhjal muud teha kui muutuda riigiks, vähemalt riigitaoliseks struktuuriks. Mismoodi toime tulla selles riigistuvas liidus, kuidas kasutada selle võimalikke hüvesid ja vältida pahesid: see saab olema üks meie ühiseid ja kõige huvitavamaid muresid. Jagatud mure on pool muret. Mosaiiksuse säilitamine eeldab paradoksaalsel kombel integreerumist. Integreerumisest saabki rääkida vaid mosaiiksuse säilides, muidu oleks küsimus hoopis kultuuride hävingus või assimileerimises. Soomeugri rahvasteperes ei ole vanemaid ega nooremaid vendi. Kõik meie rahvad on ühtviisi iidsed. Uuemate hüpoteeside järgi oleme kõik Euroopa põlisrahvad, ükskõik kas elame siin- või sealpool Uuraleid. Mõned meist on vaid elanud (poliitiliselt-ajalooliselt) soodsamates, mõned vähemsoodsamates tingimustes. Omariikluse saavutanud soomeugrilased saavad ja peavadki kasutama oma võimalust teha kuuldavaks Euroopas seni vähe kuuldud hõimurahvaste hääled ja tuntuks nende kogemused. Nende rahvaste haaramine Euroopa integratsiooni rikastab nii Saksamaad, Ungarit kui Kreekat - see on kogu Euroopa huvides. See muudab tugevamaks meid kõiki (ning lõpuks kogu inimkonda). Tänapäev on vähendanud vahemaid. Jala astudes on muidugi meievaheline kaugus jäänud samaks, kuid arvutivõrgud võimaldavad vestelda üksteisega, nagu elaksime samas püstkojas. Tuleb vaid leida ühine suhtluskeel, kuivõrd varem, jalgsi astudes, suhtlesid vaid naabrid, kuid nüüd oleme koos ühises soomeugri infotshummis. Ühises ruumis toimetulek eeldab võrdseteks suhtluspartneriteks olemist, s.t. üksteise austamist, tundmist ja üksteise harjumuste arvestamist. Kahjuks on suured vahemaad tinginud selle, et me ei saa üksteise keeltest aru, kuigi tegemist on sugulaskeeltega. Nii et ühises inforuumis ei saa hakkama ei ungari ega eesti ega soome ega handi keeles vaid paratamatult arvutivõrkude lingua francas - inglise keeles. Seda tuleb õppida meil kõigil, nagu ka integreerunud uue Euroopa kujundamist. Sest peame koos kujundama niisuguse Euroopa, kus säiliks kõigi rahvuste eripära, nii 15- miljonilise ungari rahva kui 12-liikmelise liivi rahva oma. Et Eesti tahab olla niisuguse integreerumisprotsessi katalüsaatoriks, on näha kasvõi käesoleva aasta sündmustest: aprillis leppisid üheksa soome-ugri rahva esindajad Tallinnas seminaril ""Internet soomeugri inforuumis"" kokku ühise infotöörühma moodustamises; juulis toimub paljusid Eesti maakondi hõlmav soomeugri rahvaste folkloorifestival - see ei toimu mitte suurel staadionil, vaid seal, kus elab meie rahvas: külades, alevites, väikelinnades; sügisel võtab Eestimaa vastu soome-ugri rahvaste noori, kes peavad siin oma Noorteassotsiatsiooni kongressi (Youth Association of Finno-Ugric Peoples). Eesti on valmis kandma vastutust. Eesti pürgimine Euroopa Liitu on ""täisealisuse"" märk, vajadus ja tahtmine otsustada. Küsimus on selles, kas ka Euroopa Liit on uue aegruumiga kohanenud? Valmis otsustama? Sest see uus aegruum on muidugi tohutult meeldivam kui nt. 1940. või 1945. aastal, MRP või Jalta aegruumis. Valikuvõimalused pole mitte ainult paremad, vaid neid on ka tunduvalt rohkem. Vahel tundub koguni, et valikuvõimaluste tormiline rohkenemine ka Euroopa Liidu ja NATO laienemise variantides tikub juba üldpilti ähmastama ja otsustajatele aina kasvavaks koormaks kujunema. Inimlikult on see ju nii mõistetav. Valikuvabadus muidugi on elu kroon, aga niimoodi kroonitud elu eest tuleb maksta ka üsna kõrget hinda. Valikuvabadus paneb meile teadagi peale otsuste langetamise kohustuse, ja mis veel hullem, koguni otsuste täideviimise kohustuse. Ja see, nagu iga kodanik ja iga poliitik teab, on väga raske ja riskantne kohustus. Pole siis ka imestada, et nii riikide kui tavakodanike elus on kõige sagedasemaks, kõige esimeseks impulsiivseks otsuseks otsustamise edasilükkamise otsus. Ja kui langetatud otsust ei saa enam tagasi võtta, siis on ju nii loomulik, et püütakse vähemalt edasi lükata seda iseäranis koledat asja, nimelt otsuse täideviimist. Siin peakski suuri otsustajaid korrale kutsuma moraalsete koordinaatide imperatiivne telg: nii nagu kunagi tulevikus, samuti tuleks otsustada kohe ja nüüd. Austatud härra president, kõrge kogu, lugupeetud akadeemiline pere. Lõpuks ja peaaegu lõpetuseks lubage üks viide klassikalistele geopoliitilistele koordinaatidele. Neile on osutatud harilikult kui jäävale paratamatusele. Kuidas siis muidu. (Nendega annab tõesti põhjendada niihästi ekspansiooni, reaktsiooni kui ka stagnatsiooni, võite ja vallutusi, eluruumi kahmamist, tungimist kord Itta kord Läände.) Geopoliitikaga püütakse opereerida tänapäeval aga ka siis, kui geopoliitilised tõsiasjad ei peaks sisendama sugugi hirmu või abitust, allajäämist ajastu poliitilistele või moraalsetele väljakutsetele. Seega kahjuks ka siis, kui uued eeldused ja olukorrad minupärast kasvõi vanana tunduvates geopoliitilistes koordinaatides peaksid äratama kindla lootuse, et nüüdsest peale peaks olema võimalik just nimelt vältida vanade vigade kordumist. Soovin sellepärast koos Teiega, armsad kolleegid ja sõbrad siin akadeemilises kojas, olla veendunud optimist ning nõuda neilt, kelle käes on niihästi edasilükkamatute otsuste tegemise kord Euroopa Liidus kui ka säravad mõõgad ja kiivrid NATO-s: ärge käige ninad maas mööda omaeneste vanade kompromisside jälgi, sest ka nende eelmiste täit hinda (ma ju ei mõtle siin teatavasti raha!) ei pidanud te ise kinni maksma. Vaadake meie rahvaste rahast ja rikkusest küsimata pingutusi ning te näete töiseid jõujooni, mis peaksidki olema tänase maailma ainsad koordinaatteljed. Olgu vaid objektiivsed kriteeriumid ning individuaalne lähenemine igale riigile see, mis määrab reformiriikide jõudmiskiiruse niihästi Euroopa Liitu kui ka NATO-sse. Nende arvulisest hulgast või nn. geopoliitilisest tähendusest sõltumata. Jätkem kokkulepped jõusse ja heitkem kompromissitu väljakutse pimeduseimpeeriumile, täpsemini tema järelejäänud varjule, mis omal soovil ei loobunud varem ega sooviks tänagi loobuda mitte ühestki meist. Kui meil globaliseeruva infoküla tingimustes ei ole kõikidest küsimustest hoolimata paremat vastust võtta, siis võiksime ühendava moraalse koordinaadina hoida südames kasvõi seda mu tänase sõnavõtu alguses kirjeldatud vankumatut meridiaani, mis ulatab ju nagu ennegi Torniost ja Helsingi Tähetornimäelt Doonau jõeni ning mida vahepealsetest tulekahjudest hoolimata taas on Eesti kohal toetamas navigaatorite juhataja Tallinna Niguliste kiriku kuldne rist. Selge hoiak, selged sõnad ja selge käitumisjoon - eks ole see vähim, mida igal vabal riigil ja rahval on õigus ja kohustus teha omaenese ja teiste parema tuleviku nimel. Tänan teid tähelepanu eest."
"Vabariigi President Euroopa füüsikaolümpiaadil EuPhO 2017 TTÜ Mektorys 24. mail 2017","Kaljulaid",2017,"Lugupeetud esimesest Euroopa füüsikaolümpiaadist osavõtjad! Ei ole vahet, kes võidab – te kõik olete võitjad! Seda seepärast, et te olete siin ja teid huvitab teema, mis ulatub nii sügavale sisse – rakkudesse – kui ka kaugele välja – universumisse. Füüsika on hämmastavalt laiahaardeline. Võimas on mõista elu nii, nagu seda ainult teadlased teha saavad. Ma usun, et see tekitab ka ülevoolavat austust meile teadaoleva maailma keerulisuse vastu. Samuti on tähtis aeg-ajalt kohtuda inimestega, kes mõtlevad meiega ühtemoodi. Ma loodan, et see olümpiaad on teie jaoks ühtlasi ka tore kokkusaamisvõimalus. Loodetavasti näen teie seas tulevasi Nobeli preemia laureaate, sealhulgas tumeaine mõistatuse lahendajat. Tumeaine kontseptsiooni mõtles välja siinsamas Eestis Tartu observatooriumis tegutsenud töörühm, mida juhtis akadeemik Jaan Einasto. Just praegu töötavad Tartu Ülikooli üliõpilased samas observatooriumis Eesti teise satelliidi kallal eesmärgiga saada see valmis järgmisel aastal, mil tähistame Eesti iseseisvuse sajandat aastapäeva. Soovi korral võivad kõik eestlased sellesse projekti oma rahalise panuse anda. Nii muutub see konkreetne osa rakendusfüüsikast avalikuks omandiks. Tavalised inimesed, sugugi mitte teadlased, on projektile kaasa aidanud 20 000 euroga. See näitab, kuidas võib tänapäevane ühisrahastus teadust toetada. Enamgi veel – see on hea näide selle kohta, kuidas võib tänapäevane ühisrahastus toetada teaduslikku arusaamist maailmast. Teame, et igasuguse meedia vastupandamatu pealetung muudab elu keeruliseks nende jaoks, kes ei suuda mõelda puhtratsionaalselt. Mitmesugused väidetavad imerohud võivad neil pea kergesti segi ajada. Kainet mõistust aitab säilitada üksnes teadus. Miski peale faktidel, testidel, analüüsidel, teaduslikul ja kriitilisel mõtteviisil põhineva tõe otsingute ei saa aidata meie ühiskondi sellises keskkonnas. Füüsika on võimas teadus, mis loob kaitsva mõtteviisi – kaitseb libauudiste ja vigaste lubaduste eest. Ja loob uusi võimalusi siin planeedil õnnelikult igavesti edasi elada. Nagu oli teada juba Albert Einsteini aegadel, teame ka meie, et inimelu kestlikkuse võti peitub inimloomuses, mitte inimeste loodavas teaduses. Einstein on öelnud: ""Aatomienergia vabastamine on muutnud kõike peale meie mõtlemise ... Selle probleemi lahendus peitub inimkonna südames."" On ilmne, et füüsika aitab heastada ka inimloomuses peituvaid vigu. Enne kuulasite füüsikadoktor Mait Müntelit, kes kasutas statistilisi meetodeid selleks, et aidata inimestel omandada uusi keeli. Tema loodud programm Lingvist kasutab teadust selleks, et inimmõistust täiustada, suurendades meie loomulikku õppimisvõimet. Keelte kiirem ja tõhusam õppimine aitab meil säästa aega ning jõudu. Loomulikult on lõputult näiteid selle kohta, kuidas on füüsika inimkonna igapäevaelu muutnud. Mõnikord teevad need muudatused olukorra paremaks, mõnikord halvemaks. Teadus on võimas relv nii hea kui ka kurja teenistuses. Oma olemuselt on teadus neutraalne. Hea ja kurja eristamine on seega endiselt võimalik üksnes inimmõistust kasutades – sedasama mõistust, mida füüsika on aidanud kujundada, kuid ei suuda kunagi lõpuni lahti seletada, isegi kui teaksime sellega seotud biofüüsikast ja biokeemiast kõike. Einstein nimetas seda teadustegevuse piiranguks. Ometigi aitavad teaduse edusammud, parem arusaamine meie planeedi toimimisest, kliimamuutuste põhjustest ja tagajärgedest ning keskkonnahoidlike tehnoloogiate väljatöötamine meil kõigil paremini elada. Mõned inimesed ei ole selle nimel, et elu meie planeedil oleks jätkusuutlik, iial nõus oma mugavustsoonist välja minema. Seetõttu tuleb meil muuta oma planeedi päästmine mugavaks tegevuseks. Just see on füüsikute ja teiste teadlaste järgmise põlvkonna peamine proovikivi. Ma tean, et te tulete sellega toime. Panen oma lootuse teile ja teistele noortele teaduslikult mõtlevatele inimestele. Viimaks soovin tänada Tartu Ülikooli teaduskooli ja professor Jaan Kaldat Tallinna Tehnikaülikoolist. Just tema on Euroopa füüsikaolümpiaadi peamine eestvedaja. Professor Kalda on vaid üks arvukatest Euroopas tegutsevatest õpetajatest ja õppejõududest, kes toovad iga päev uusi andekaid inimesi teaduse ja füüsika juurde. Olen teile kõigile väga tänulik. Tänapäeval on elatise teenimiseks tuhandeid võimalusi ja noorte talentide teaduse juurde meelitamine pole sugugi lihtne ülesanne. Teil aga on see ilmselgelt õnnestunud! Nagu juba ütlesin, olete kõik juba võitnud. Siiski soovin eriliselt õnne neile, kes saavad peatselt teada, et on auhinnalise koha saanud. Paljude tulevaste Euroopa füüsikaolümpiaadide võitjate seas olete teie esimesed!"
"Vabariigi President konverentsil 'Eesti ja Euroopa Liit' 1. novembril 2001 Rahvusraamatukogus","Rüütel",2001,"Austatud koneverentsist osavõtjad, parlamendiliikmed! Ekstsellentsid! Daamid ja härrad! Täna siin väärib meenutamist kõigepealt tõsiasi, et otsus alustada Euroopa Liiduga liitumisläbirääkimisi võeti konsensuslikult Riigikogu poolt vastu juba 1995. aastal, mis hiljem vormistati Euroopa Ühenduste ja nende liikmesriikide ning Eesti Vabariigi vahel sõlmitud assotsieerumislepingus ning mis jõustus 18. septembril 1995. Meie otsus põhines meie sügaval ajaloolisel kogemusel, teadmisel, et Eesti on kuulunud Euroopa tsivilisatsiooni juba ligi tuhat aastat, kui siinsed alad ristiusustati. Seda saatis ka veendumus, et Eestil puudub globaliseeruvas maailmas alternatiiv oma tuleviku tagamiseks väljaspool Euroopa Liitu. Neis sammudes oleme võtnud mõõtu meie lähimatelt naabritelt Põhjas ja Läänes, Soomelt ja Rootsilt, keda on saatnud edu Euroopa Liidu liikmesriikidena. Soome Vabariik on viimaste andmete kohaselt maailma üks konkurentsivõimelisemaid riike. Eesti taotlust võeti kuulda ja Eesti oli üks esimesi, kellega Euroopa Liit alustas liitumisläbirääkimisi. Täna võime öelda, et oleme jõudmas nende läbirääkimiste lõppfaasi. Suur osa läbirääkimiste peatükke on juba suletud. Sellele vaatamata pole liikumine Euroopa Liidu poole aga olnud probleemidevaba, mida kinnitab ka vahepealne toetuse langus avaliku arvamuse küsitlustes. Üks põhjus on olnud rahva vähene informeeritus. Küsimus pole niivõrd selles, et Eestis ei tutvustataks piisavalt Euroopa Liidu olemust ja selle arenguväljavaateid. Euroopa Liitu puutuvaid materjale liigub ohtralt ja need on ka hästi kättesaadavad. Küsimus on võibolla hoopis selles, et rahvas pole täiel määral tajunud, milline saab olema Eesti asend Euroopa Liidus, millised arenguvõimalused sellega kaasnevad, aga ka milliseid muudatusi see endaga kaasa toob. Igasugune tulevikustrateegiat määrav otsus saab rajaneda üksnes igakülgsel informeeritusel, poolt- ja vastuargumentide põhjalikul kaalumisel. Usume, et selles osas on meil veel palju teha. Loodan, et oma panuse annab ka massimeedia ja eriti Eesti avalik-õiguslik televisioon, kus sagedamini eetrisse minevad Euroopa Liitu käsitlevad vestlusringid ja muud sellealased valgustuslikud saated oleksid teretulnud. Nii nagu mõjutab meid ajalooline kogemus meie liikumisel Euroopa Liidu liikmesriigi staatuse suunas, nii hakkab mõjutama see ka meie käitumist tulevase liikmesriigina. Meie kogemus on rahva ja riigina kaua oma suveräänsuse nimel tegutsenud rahva kogemus. Me oleme mõistnud, et üksnes riiklik iseseisvus on tagatiseks eesti keele, kultuuri ja rahva säilimisele. Seepärast on ka mõistetav, et nii meie riigi sise- kui välispoliitika on suunatud eeskätt nende aksiomaatiliste eelduste teenimisele. Meie peame olema kindlad, et Euroopa Liidu liikmestaatus tagab nii meie rahva füüsilise kui ka kultuurilise kestvuse. Euroopa Liidu põhimõtted ja senine praktika pole jätnud kordagi kahtlust, et see riivaks väikeriikide ja rahvaste õigusi. Ees seisavad aga tähtsad otsused, mille langetamisel soovib Eesti juba kaasa rääkida. Neid Euroopa Liidu organisatsioonilist alust ja otsuste langetamise mehhanisme puudutavaid otsustusi on saatnud mõttevahetused Euroopa Liidu struktuuriliste muutuste üle. Nende arutluste taustal lubage väljendada lootust, et Euroopa Liit jätkab ka tulevikus niisuguse organisatsioonina, milles kõrvuti suurriikide ja rahvastega oleks kõigiti tagatud ka väikeriikide ja rahvaste identiteedi säilimine, kus suurte kõrval tunnevad end võrdsetena ka väikesed. Meie kujutluses vastaks sellisele organisatsioonilisele vormile kõige paremini riikide liit. Daamid ja härrad! Tänane konverents kinnitab taaskord meie põhimõttelist valmisolekut jagada ühiselt Euroopa saatust. Eesti liitumine Euroopa Liiduga on ühelt poolt ajaloolise õigluse taastumine, teiselt poolt on see aga loominguline väljakutse Eesti rahvale ja riigile, mis võimaldab tõestada meile ja meie partneritele, et ka väikeriikidel on oma kindel koht Euroopa ja maailma turvalise tuleviku tagamisel. Tänan teid tähelepanu eest!"
"Vabariigi President Eesti Raudtee 140. aastapäeva tähistamisel „Estonia“ teatrisaalis 5. novembril 2010","Ilves",2010,"Lugupeetavad Eesti Raudtee juhid ja töötajad.Head külalised.Daamid ja härrad. Tähistades Eesti Raudtee 140. aastapäeva, tähistame me tegelikult ka moodsa aja algust Eestis. Esimene raudteeühendus tähendas suurt pööret kogu siinses elus, uut kiirust senisesse elulaadi. Mõneti meelevaldselt võib raudtee tähendust toona võrrelda kaasajal interneti kasutamise ja infotehnoloogia arenguga. Raudtee oli Eestis – nagu ka enne ja hiljem paljudes piirkondades – oluliseks mõjutajaks, mis kiirendas ühiskonna arengut ja aitas seeläbi kaasa meie kujunemisele kaasaegseks rahvaks ja ühiskonnaks. Kõige muu kõrval soovin esile tuua seiga, mida siiani ei ole märganud eriti kajastatavat. Nimelt asus juba 19. sajandil raudteel tööle ka arvukalt eestlasi nii vedurijuhtide, mehaanikute kui ka riigiteenistujatena. Nii oli see üks esimesi valdkondi, kuhu eestlased läksid tööle riigiametnikena ning teisalt suurendas see oluliselt eestlaste huvi tehnilise hariduse vastu ja aitas oluliselt kaasa eestlastest insenerkonna kujunemisele. Ka minu perekonnalugu on tihedalt seotud moodsa aja saabumise ja Eesti raudteega. Vanaisa Priidik asus 103 aastat tagasi tööle Tallinna raudteetehastes vedurite meistrina ja seisis ametiühingumehena tööliste õiguste eest. Minu isa Endel käis suviti koolivaheajal liipreid kontrollimas ja lisa teenimas. Head kuulajad. Meie raudteel on olnud paremaid ja halvemaid aegu. Ma loodan, et nüüdseks on suurte muudatuste ja muutuste aastad möödas ning ees ootab stabiilne, ent kiire areng. Eesti Raudteel on kindel tulevik juhul, kui Eesti riik ja ühiskond mõistavad raudtee kui ühendustee mitmekülgseid võimalusi. Ent selleks on vaja kaasajastada praegust infrastruktuuri ning samuti luua uusi ühendusi – nii Euroopa suunas kui ka Eesti sees. Raudtee peab hoidma oma seniseid koostöösuhteid, olema usaldusväärne ja tõhus partner nii senistele kui ka tulevastele klientidele, kelle otsimine ja leidmine olgu teie igapäevane hool. Selleks on head eeldused Eesti Raudtee ajalooliste kogemuste ja vähemalt minu arvates praegugi hästi toimivate transpordi- ja logistikaettevõtete näol.Tänan Eesti Raudtee partnereid senise koostöö eest ja loodan, et me suudame edaspidi üheskoos parandada ja süvendada majandussuhteid Läänemere piirkonnas. Eriliselt tänan kõiki Eesti Raudtee töötajaid teie hea ja tubli töö eest, mida olete pika aja jooksul teinud. Soovin teile edu ja kordaminekuid nii Eesti Raudteel kui ka igaühe kodustes asjades. Toredat pidupäeva teile kõigile."
"President Toomas Hendrik Ilves Eesti iseseisvuse taastamise 25. aastapäeval Kadriorus, presidendi kantselei roosiaias 20. augustil 2016","Ilves",2016,"Tere, Eesti. Täna tähistame olulist hetke: oleme veerand sajandit olnud uuesti vabad. Vabad inimeste ja riigina. Kui vaatame eesti rahva minevikku, siis märkame oma eneseteadvuse ja kultuuri edenemises üht valdavat allhoovust. See on mõiste ""meie ka"". Et ""meie ka"" oleme rahvana võrdväärsed subjektid, et ka meie keelele ja kultuurile peab jätkuma ruumi päikese all. Või – nagu Kristjan Jaak Peterson kaks sajandit tagasi küsis: Kas siis selle maa keellaulu tuules ei võitaevani tõustes ülesigavikku omale otsida? See ""meie ka"" kandis meid edasi vabaduse poole. Eesti lippki sündis enam kui 130 aastat tagasi, kui eesti soost üliõpilased, kel oli keelatud akadeemiliselt organiseeruda, ütlesid, et meie ka väärime seda, mis teistel, muust rahvusest üliõpilastel. Nii saime me oma värvid, milleks valiti sini-must-valge. Võitluse emakeelse hariduse, ajakirjanduse, oma ooperi, oma teatri, oma linnavalitsuse, ja lõpuks, sada aastat tagasi,ka oma riigi eest, võtab kenasti kokku me iseseisvusmanifest: ""Asu ehitama oma kodu, kus kord ja õigus valitseks, et olla vääriliseks liikmeks kultuurrahvaste peres!"" Isegi oma riiki välja kuulutades tahtsime, et ""meie ka"" saaksime kultuurrahvaks. Kuigi tolles ajas, pea sajandi eest ei pidanuks me riigi loojad üldsegi enam kultuuri pärast muretsema. Ja siis, aastakümneid hiljem, okupeerituna, tõstis kultuurirahvas taas ühena esimestest tõrviku. Loomeinimesed vedasid eest, et saaksime oma riigi ja vabaduse tagasi. Selle märgiks kogunemegi siin Roosiaias juba alates 2007. aastast. Loodan väga, et see kunagi riiklikult justkui maha salatud tähtpäev leiab siinsamas aias tähistamist ka tulevikus. Et me tunneksime rõõmu kõige üle, mida on Eestile ja Eesti rahvale andnud 1991. aasta augustis tagasi võidetud vabadus. Mu daamid ja härrad. Tean, et viimasel ajal on kuidagi imelik, koguni piinlik öelda, et meil on läinud hästi. Populaarne on kritiseerida, heita ette, teha maha. Hüva. Lihtsalt möödaminnes – aga üldsegi mitte häbelikult – mainin, et äsja ilmunud rahvusvahelise analüüsi järgi on just Eestil võrreldes kõigi teiste kommunismi maha raputanud riikidega läinud demokraatia arenguga kõige paremini. Kui vaadata Eesti vabaduse näitajaid – sõnavabadus, pressivabadus, internetivabadus, korruptsioonitase –, siis oleme paremad enamikest Euroopa riikidest. Selle loetelu kordamine on mulle isegi veidi tüütu. Aga kogu me rahvale iseloomuliku ja edasiviiva kriitilise meele kiuste võiksime siiski tunnistada, et see pole kiitus mitte valitsustele, presidentidele ega ka laiemalt poliitikutele. Selle kõik olete teie teinud. Rahvas pole mitte ainult valinud parlamente, vaid loonud ka tugeva kodanikuühiskonna. Seega ise teinud, ise otsustanud selle üle, kuidas me oma 25 aastat tagasi saavutatud vabadust kasutame. Jälle oleme tõestanud, et vabana saadab Eesti rahvas korda imesid. Ei, head kuulajad, Eesti pole maine paradiis ega ka parima elukeskkonnaga riik maailmas. Veel mitte. Vabadus on toonud meile õnne ja edu. Ent arvates, et kõik on korras, petaksime iseendid. Muresid ja lahendamata probleeme meil jätkub. Eesti elanikkond kahaneb ja vananeb, riik ääremaastub. Me kipume rahvana killustuma ja kapselduma. Liiga paljud meie hulgast ei tule toime. Neid ohte tuleb tunnistada, nende lahendamise ja leevendamisega tuleb vaeva näha. Mõistuse ja südamega, mitte aga sõites nende seljas poliitilise kasu ootuses. Neid probleeme saame lahendada ühiselt, mitte üksteisele vastandudes. Hirmutamine ja ülbus ammutavadki jõudu just ebakindlusest. Ega selle vastu muuga ei saa, kui ausa ja sirge jutuga. Väärtuste ja põhitõdedega, mis hoiavad elus meile selgeid arusaamu: et sõnavabadus on võimalus karistust kartmata oma seisukohta avaldada,mitte solvata, mõnitada või sõimata;et elementaarne viisakus pole poliitiline korrektsus;et labasus pole inimõigus;et pereväärtusi kaitstes me tõesti kaitseme inimesi, mitte ei vihka neid;et vale pole tõde, vaid ikka ja alati vale. Mulle, head kuulajad, on need valikud selged. Neist olen lähtunud kogu elu, ka oma töös vabariigi presidendina. Siin ma kompromissikohta ei näe. Ei näe ka edaspidi. Ei isiklikult ega institutsionaalselt. Mu daamid ja härrad. Kõige varem üheksa päeva pärast saab Eesti uue presidendi. Praegune kampaania näitab, et paljud pole ikka veel aru saanud, mida kujutab endast presidendi töö. Sest miks muidu küsitakse presidendikandidaatidelt: ""Kes peaks tagama, et olümpia teleülekanded oleksid kvaliteetsed?"" See meenutab üht raadios kõlanud kommentaari pärast ammuseid presidendivalimisi: ""Hea! Nüüd hakkavad pensionid lõpuks tõusma!"" Totalitaarses riigis tõstabki president pensione. Ja tagab olümpiamängudelt kettaheitevõistluste teleülekande kvaliteedi. Veelgi enam – president vastutab sellegi eest, et kõik meie omad olümpialt ka medali võidaksid. Ärme eksita ennast. Need ei ole parlamentaarse riigi presidendi ülesanded. Üleilmastunud ja lõimunud maailmas peab Eesti riigipea nägema meie riiki suurte protsesside pildil, leidma seoseid, sõnastama riigile ülesandeid ja neid rahvale seletama. Presidendi tähtsaim põhiseaduslik ülesanne on seista meie riikliku iseseisvuse ja julgeoleku kaitsel, olema vajadusel pingeid maandavaks piksevardaks, riskima sõnumitoojale osaks saava saatusega, ja vajadusel ka vaikima. Kui sõnad olukorda paremaks ei tee. Need pole vaid välis- ja julgeolekupoliitika küsimused. Iseseisvus, nagu me teame liiga hästi oma ajaloost, võib kaduda ka enda loodud isolatsioonis. Kui hakkasin noorena mõtestama, miks ma ei ela oma vanemate maal, mõistsin, et isolatsioon, äralõigatus ülejäänud demokraatlikust maailmast on absoluutselt halvim, mida Eesti-sugune väikeriik endale lubada saab. Et kui Eesti peaks jälle iseseisvaks saama, siis me ei tohi mitte kunagi valida isolatsiooni. President teenib oma riiki ja rahvast, mitte ei otsi publikumenu. Ta ei anna järele kiusatusele sarjata igal võimalusel poliitikuid. See oleks lihtne, aga odav. Riigipea amet, erinevalt presidendikandidaadist, annab inimesele vastutuse ja kogemuse. Presidendi hurjutus peaministri, valitsuse ja parteide aadressil olgu alati asja eest, mitte enda upitamiseks. Head sõbrad. Lõpetuseks midagi isiklikku. Olles eluaeg olnud sügavalt ratsionaalne, sageli skeptiline, kriitiline ning enesekriitiline – ehk isegi enesekriitilisem kui riigipea saab ametis välja näidata – olen alati kahelnud kõiges, mis on ebaratsionaalne või emotsionaalne. Vahel vajame me lihtsalt usku. Mäletan, kuidas 80ndate aastate algul sõitsin Kanadas kiirteel ja autoraadiost hakkas kõlama vapustavalt hea muusika. Peatasin auto. Olin lummatud. Kuulasin loo lõpuni. Siis ütles saatejuht, et just kõlas Eesti helilooja Arvo Pärdi Fratres. Juba varem, eesti kirjandust lugedes, sain ma aimu sellest, kuidas julge vaimsus võib midagi suurt korda saata. Sama kinnitasid mulle 40ne kiri, Hirvepark, loomeliitude pleenum, kus julgus seista vabaduse eest näitas, mida on võimalik teha, kui usud millessegi. Sama tundsin, kui vaatasin mulle Münchenisse käsipostiga saadetud filme Öölaulupidudest. See, mida tehti 25 aastat tagasi, oli selle vaba vaimsuse üks kulminatsioon. Kuid ka sealt edasi – kuidas usk Eesti oma rahasse, Eesti krooni, trotsis vastupidist nõu. Kuidas Eesti viis läbi reformi reformi järel, mida teised vaid vältisid ja mõned hiljem matkisid. Sama usk võimaldas mul pakkuda välja midagi, mis sai hiljem nimeks Tiigrihüpe. Sama usk andis mulle julgust püüda võimatut ja üritada saada Eesti võimalikult kiiresti Euroopa Liitu. Samamoodi olen saanud innustust nendest neljast noorest mehest, kes lõid Skype'i. Või kodanikualgatusest ""Teeme Ära!"", mida nüüd tehakse ära enam kui sajas riigis üle maailma. Ja viimastel aastatel kümnetest ja kümnetest innovaatilistest eesti firmadest ja kodanikualgatustest. Kõik see on kinnitanud mu usku, et vabaduses suudab eestlane ikka midagi teha, kui ta ainult julgeb ja kui teda lastakse. Julgus tegutseda ja teha – sellele tuleb Eesti rahval keskenduda. Meie rahvusromaan on ""Tõde ja õigus"", mitte ""Kadedus ja kahjurõõm"". Me ei pea enam unistama, et ""meie ka"". Me oleme. Oma riigi, oma vabaduse peremehed. Peremees, nagu teame, hoolitseb selle eest, mis tal on, mille ta on loonud. Ta ei lase lahendamata probleemidel kuhjuda. Ta mõtleb terviklikkusele ja tulevikule, sest näeb praegust ja olemasolevat kui pärandit oma järeltulijatele. Peremees keskendub olulisele, mitte kõrvalisele. Ta ei raiska oma aega ega jõudu kadedusele ega kahjurõõmule, vaid enda parandamisele. Sest ta on vaba. Nagu ka meie. Eesti on vaba. Olgem siis jätkuvalt ka julged. Elagu Eesti."
"Vabariigi President Rakvere veekeskuse avamisel 2. mail 2008","Ilves",2008,"Hea Rakvere ja Virumaa rahvas. Täna teeme ametlikult uksed lahti Rakvere uuel ujulal, veekeskusel ja hotellil. Hoolimata asutuse võõrapärasest nimest loodan siiralt, et Rakvere elanikud ja linna külalised võtavad selle koha omaks. See keskus siin Rakveres on Eesti meeste tehtud ja Eesti raha eest tehtud. Siin – nagu olen kuulnud ja lugenud – on avalik võim ja eraettevõtlus arutanud juba eelnevalt läbi vastastikused huvid, pannud paika garantiid ja leidnud otstarbeka lahenduse. Siin on uued töökohad. Siit hakkab laekuma maksuraha. Rakvere noored, kes siiani pidid ujumistundides käima kümnete kilomeetrite kaugusel, saavad edaspidi oma koduse ujula. Nende vanemad saavad kosutada siin oma tervist ja veeta vaba aega. Põhjamaades, mille sarnased me soovime olla, maksab tund ujulas vähem kui kann õlut restoranis. Ma ei tea siinset hinnapoliitikat, kuid loodetavasti on ka Rakveres asjad õigetpidi paigas või vähemalt mitte hullusti valepidi. Iga linn, iga omavalitsus peab hoolitsema selle eest, et kohalike inimeste elukvaliteet muutuks paremaks. Ta peab hoolitsema ka selle eest, et teiste linnade ja valdade inimesed tahaksid siia tulla oma vaba aega veetma, aga ka tööd tegema. Korralik majutusasutus, söögikoht, sportimisvõimalused ja tervise kosutamise koht – need kõik on arenenud riigi ja areneva linna elukvaliteedi koostisosad. Ja ühtlasi lubavad need Rakvere linnal kinnistada oma tuntust kohana, kus ikka sünnib põnevaid ja uusi asju. Soovin veekeskusele edu ja tarka majandamist. Linnavõimule soovin vastastikuselt kasuliku koostöö jätku eraettevõtjatega. Ja Rakvere rahvale soovin – ujuge, puhake ja jääge terveks. Sellest võidate ise, võidavad Rakvere linn ja Eesti riik. Vaata ka videot ERR veebilehel."
"Vabariigi President IX Eesti Spordi Kongressil","Kaljulaid",2018,"Tere hommikust, kallid spordisõbrad ja spordirahvas! Sportlastele on ju teadupärast omane rohkem tegusid ja vähem juttu, sellepärast on sümptomaatiline, et Eesti Spordikongress ei toimu mitte igal aastal, aga piisava sagedusega selleks, et vaadata, kuhu on ühiskond liikunud, muutunud ja kuidas saavad spordihuvilised inimesed omalt poolt meile kõigile kasulikud olla. Kui võrdleme kasvõi iseseisvuse taastamise järgsete aastatega, kui autostumine Eestis seisis alles ees ja isegi telekanali vahetamiseks tuli, oh õudust, püsti tõusta, siis tänaseks on olukord palju muutunud ja spordist on saanud vähem hobi ja rahvusliku uhkuse küsimus ning rohkem hügieeniküsimus. Me kõik teame, et pea ei tööta, kui jalad pole liikuda saanud. Head osalejad, sportlased ja spordisõbrad! Meid siin ühendab see, et armastame liikumist ja meil on tugev sisemine vajadus – ka täna õhtul, novembris, tõmbame jalga rattakingad või jooksutossud ja läheme – läheme metsaringile, asfaltringile kasutama tänapäeva võimalusi. Ja kuigi suurem osa eestlastest eelistab endiselt liikumisharrastusega tegeleda omaette, siis päevadel, mil kohtume stardis Tallinna või Eesti maastiku maratonil, Tartu linnamaratonil, ratta- ja rulluisumaratonidel, suusasõitudel, siis on meie tuhandetele isiklikele eesmärkidele lisaks alati peidus ka eeskuju oma lastele, oma lastelastele. Ja see on sama põhjus miks igal järgmisel aastal koos pere ja sõpradega tagasi tulla. Jaapani kirjanik ja muide ka jooksusõber Haruki Murakami on kirjeldanud jooksmist kui rahulolu saavutamist läbi selle, et oled andnud endast parima ja avastanud protsessi käigus enda juures midagi, millest sul varem aimugi ei olnud. Küsimus on seega iseendale seatud standardites ja nendele vastamises ning ületamises. Minule on lapsest saati meeldinud midagi teha, aga tunnistan ausalt, et mulle ei ole kunagi meeldinud võistlemine ja sellega seotud võistluspinge. Sellepärast kuulun nende hulka, kelle jaoks on sport meeldiv võimalus puhata ja tunda rõõmu iseenda mõtetega olemisest või siis sõpradega mõtete vahetamisest. Uskuge või mitte, aga minu arvates on kõik spordialad peale ujumise seltskondlik tegevus. Mina ei ole õppinud ujudes rääkima, aga kõik muu sport on ju alati seltskondlik tegevus. Me teame, et raamatute olemasolu teismeliste kodus mõjutab nende vaimset võimekust ja samamoodi on laste ja noorte liikumisharjumuste kujunemisel kodul hindamatu roll. Kas vanemate igapäevarutiin lõpeb lihtsalt kodus teleka ees või võetakse paar kordagi nädalas ette ühiseid jalutus- jooksu- ja matkaretki? Isegi kui see teismeline ise ei tule meiega pikale jooksuotsale kaasa, sest tema mängib jalgpalli ja teeb muid asju, siis sellegipoolest – kui ta näeb kodus, et vanemad vaidlevad paar korda nädalas selle üle, kes hoiab lapsi ja kes saab trenni minna, siis kujuneb tal arusaam, et enese liigutamises on midagi toredat. Kodune eeskuju määrab selle, kuidas meie lapsed täiskasvanuna oma tervisega ümber käivad ja sellest sõltub palju asju ühiskonnas. Näiteks see, milliseks kujuneb Haigekassa koorem tulevikus just nende kulude osas, mis on ennetatavad ja ärahoitavad. Ilmselgelt peame iseendale seadma sellised standardid, et meie järelkasv oleks tervem, liikuvam ja elaks pikema ning õnnelikuma elu. Oma positiivse liikuva eeskujuga seda teeme. Loomulikult on tore ka võistelda ja siin on paljud sportlased meile rõõmude ja põnevuse allikaks, aga tähtis on ka lihtsalt see, et lapsed käivad trennis ja nende koordinatsioon paraneb. Mul oli hiljaaegu võimalik näha ühes maailma enimarenenud riigis seltskonda noori inimesi ja mulle tundus, et neist keegi ei olnud kunagi trennis käinud, sest nad olid suhteliselt kohmakad ja koordineerimatu liikumisega. Ja selgus, et tõepoolest ei ole selles ühiskonnas lastel trennis käimise kommet. Kui sul ei ole liikumisharjumust ja sa kasvad kivikõrbes, kus sa ei ole saanud isegi ühegi puu otsa ronida, siis seda on tegelikult näha. See näitab, et meil on võimalik ühiskondlikus arengus jõuda sinna, et inimene on saanud oma elu ära elada mõeldes, aga mitte liikudes. Mul oleks väga kahju, kui meie peaksime kunagi sinnamaani jõudma. Lisaks kodule veedavad lapsed lõviosa ärkveloleku ajast koolis ja sellest eeskujust ei saa kuidagi mööda minna. Kehalise kasvatuse tund peaks tekitama lapses muu tunde, kui paljudes minu põlvkonna inimestes. Minu saja meetri jooksuaeg paigalt stardist on masendavalt halb, see ei ületanud mitte kunagi isegi kolmeks vajaliku normatiivi piiri. Ja mulle tundus juba toona karjuvalt ebaõiglane, et kuigi minu pikad suusa- ja jooksuajad olid minuteid paremad sellest, mis oli vaja viie saavutamiseks, siis kuna minu saja meetri aeg oli sellest sekundi või paar aeglasem, sain alati viimasesse veerandisse kehalise lihtsalt kolme. Kui ma just ei juhtunud olema kehalisest vabastatud. Ju ma siis olin, sest ega ma seda kolme ka sinna tunnistusele ei tahtnud. Mina arvan, et nii ei tohi kindlasti koolis olla. Trennis käivate lastega on kehalise kasvatuse õpetajatel tunnis väga vähe tööd, sest kõikvõimalikud seatud normid on nende jaoks põnev väljakutse. Kõikide teiste laste jaoks, kellel püsivat väljakujunenud liikumisharjumust ei ole, on kooli kehalise tund koht, kus saab seda armastust tekitada. Hästi oluline on, et laps saaks hinnatud-mõõdetud selle järgi, et ta on ületanud iseennast. Meie suured ei peaks kohtlema neid teisiti kui iseendid. Kui meie läheme rajale, siis oleme väga rahul sellega, kui iseennast ületame. Meie vanuses öeldakse, et kui aeg on sama, mis eelmisel aastal, siis on jubedalt arenetud. Sellist tunnet peame pakkuma ka oma lastele. Peame hindama nende tahtmist ja kaasategemist, et kehalise kasvatuse tund teeks rõõmu. Asjad koolis ei ole muidugi enam nii, nagu nad olid meie ajal ja me liigume paremuse poole. Siiski lihtsalt kehalise kasvatuse tundidest jääb väheks. Näiteks saab mõnes koolis ka vahetundides õue. Tegelikult peame mõtlema ka suurte rahvuslike initsiatiivide peale, mis võiksid tuua lapsi massiliselt liikuma ja mõne alaga tegelema. Mis alad need siin Eestis on, see on teie arutada ja otsustada. Lihtsalt mudelina saab mõelda Islandi peale – sealse jalgpallikoondise imelised mängud ja peadpööritav edu on kogu vana maailma neile kaasa elama pannud. Seal on vähe inimesi ja iga laps loeb nii, nagu meilgi ning kõiki lapsi püütakse arendada selliselt, et keegi ei läheks kaduma ja võetaks arvesse iga lapse füüsilise arengu eripärasid. Muidugi ei saa kõigist tippjalgpallurit ja -käsipallurit, isegi mitte Islandil, aga saavutusspordi püramiid põhineb laial kandepinnal. Sellel, et häid treenereid on juba laste- ja noorteklassides. Et on üleriigiline kõikehõlmav armastus liikumise ja füüsilise aktiivsuse vastu ja et seda toetatakse. Riik ja kohalikud omavalitsused on Islandil muuhulgas leidnud üheskoos töötava mudeli, kus ükski sisehall ega spordiväljak ei ole võistlustest vabal ajal liikumishuvilistele lastele suletud – kõik võivad minna palli toksima ja sõpradega aega veetma. Ka meie peaksime vaatama, et me oma uusi spordiväljakuid peale valmimist lukku ei paneks. Kui korvpalliväljakul on aed ümber ja see on lukus, siis ei saa lapsed sinna minna viite miinust mängima. Ja ma arvan, et see on oluline probleem. Me teame kõik, et ka Lõvide jalgpallimeeskond sai alguse sellest, et Mustamäel Vilde tee tagumises otsas kusagil kino Kaja kandis tekkis lihtsalt üks seltskond poisse, kes käis kõrval koolistaadionil jalgpalli mängimas ja sealt sai kõik alguse. Mida rohkem lapsi ja noori läheb õue lihtsalt selleks, et liikuda, organiseeritult või organiseerumata, seda suurem on tõenäosus loomulikult ka olümpiavõitjate ja maailmameistrite sirgumiseks. Ütlen alati, et kui meie sportlane läheb olümpiamängudele või MMile, siis on ta kodutöö tehtud ja võistlus on preemia selle töö eest. Saavutussport on siiski alati ka riigi visiitkaart maailmas, sest ta kõnetab – kõige mõeldavamat laiaulatuslikumat publikut ja tutvustab Eestit ikkagi parimal võimalikul moel. Lipuga jooksev sportlane paistab välja ja see on meile oluline, sest toetab meie rahvustunnet ja rahvuskuuluvust ning loomulikult näitab meid ka teistele heast küljest. Väikese riigi tuleviku sporditähed sirguvad salatrenni tehes. Neile ei piisa sellest, et nad on päeval trennis käinud. Nad lähevad pärast spordiplatsile tagasi, et veelgi oma oskusi lihvida. Kui sind kodust jalgpalliga välja aetakse, siis sul peab olema koht, kuhu minna ja kus aeda ümber ei ole. Ka mina olen see ema, kes ajab elutoast lapse jalgpalliga välja – isegi selle pehme poroloonist jalgpalliga. Minu teada meile lähimal jalgpalliväljakul siiski on aed ümber. Parem oleks, kui ei oleks. Kui ma loen Mart Poomi raamatut sellest, kuidas temast sai jalgpallur – seal on väga palju salatrenni, mis tehti ära veel ise omast vabast tahtest. Lastel peab selleks võimalus olema. Meil on rajatud linnaruumi mitmeid ekstreemspordi harjutusväljakuid ja need asuvad tõepoolest kõigile ligipääsetavates parkides, kus noored saavad õhtupimeduseni välja koos sõpradega uusi rula- ja tõuksitrikke õppida. Nii et tegelikult oskame seda teha. Samal ajal jooksin ma just teisipäeval Narvas promenaadil ühest korvpalliväljakust mööda, mis oli lukus aia taga. Me uurisime ja tegelikult saab sinna minna. Tuleb minna lihtsalt sada meetrit eemale rannahoonesse ja isikuttõendava dokumendi alusel saab platsile koguaeg ligi. See on üks võimalik meetod, küll piirav, aga siiski ligipääsetav. Ma tahan, et need ligipääsud ja võimalused oleksid olemas. Me ei peaks kartma, et väljakud kuidagi kannatada saavad. Lõppude lõpuks ei pane me ju avalikke välijõusaale ööseks lukku. Milleks peaksime palliplatsid panema? Omavalitsuste juhid võiksid oma piirkonnas üle vaadata kõik sellised platsid ja saalid ja leida võimalus need ligipääsetavaks muuta. Muuhulgas on spordiväljakule ligipääs oluline riskikäitumise vähendamise vahend, nagu SPIN-programm on õpetanud. Juba viiendat aastat osalevad selles programmis lapsed, kellel on raskusi enesekontrolli ja impulsiivsusega. Nad on saanud abi ja näidatud spordi väga positiivset mõju. Selline Eesti on õnnelikum ja tervem Eesti – ennast kooli kehalise tunnis ületavad lapsed ja lapsevanemad, kes lapsi liikuma kutsuvad. Iga looduses ette võetud perekondlik matk viib tervema Eesti poole. Kergesti ligipääsetav, heas korras sporditaristu kombinatsioonis tipptasemel haritud treenerite ja lastele kodust kaasa antava töötahte ja sihikindlusega – selline Eesti saavutab järjekindlalt edu kõikidel aladel. Spordiedu ja harjumus liikuda ning ennast ületada kandub üle ka mujale. Harjumusest midagi järjepidevalt teha tuleneb ka oluline osa meie töövõimest. Kasvõi see, et sa kestad ja pead vastu – vajadusel 12, mõnikord ka 14 tunnise tööpäeva. Ja sellise päeva õhtusse veeredes suudad ikka veel selgelt mõelda ja öelda. See ei toimiks ilma hea füüsilise vormita. Kallid sportlased, tänan teid kõiki innustava eeskuju ja südamega tehtava töö eest. Eriti tahaksin mainida seltskonda, kuhu kuuluvad Erki Nool, Gerd Kanter, Tiit Sokk, Rauno Pehka, Mart Poom, Martin Reim, Ragnar Klavan ja paljud-paljud teised. Teie olete tähed, aga olete võtnud pärast enda sporditee lõpetamist südameasjaks noorte sporditähtede kasvatamise. Ja alati väärivad imetlust ja tänu need lapsevanemad, kes oma laste unistusi igal sammul toetavad ja tänu kellele saame kaasa elada näiteks Kelly Sildaru või Tormis Laine käekäigule. Edu teile spordiküsimuste arutamisel! On alati hea võtta hetkepildistus sellest, kuidas meie ühiskond täpselt sporti ja liikumist vajab. Õhtul trennis näeme!"
"Iseseisvuse taastamise 29. aastapäeval presidendi roosiaias","Kaljulaid",2020,"Kallid kokkutulnud, kallis Eesti rahvas! Te ei tea, kui hea meel mul on, et saame täna siiski siin koos olla. Küll ettevaatlikult, aga siiski. 20. august 1991 on päev, millest alates elame hirmuta maailmas. Saabus vabadus! 10. septembril 91. aastal Moskvas, Eesti astumisel OSCE-sse, ütles Lennart Meri: Eestis vihati endisi võimukandjaid, kuid see viha ei olnud suunatud vene rahva ja kultuuri vastu, vaid totalitaarse võimu vastu. Niisugune oli meie arusaamine vabadusest – et meid iial enam ei koheldaks valitsejate suva järgi! Selle hääletasime vaimustusega oma põhiseadusesse; riigist pidi igaveseks saama õiglase kohtlemise ja võrdsete võimaluste tagaja. Muidugi olgu meil riik, mis hoiab ja kaitseb just meie keelt ja kultuuri ja sellepärast on armas oma kodanikele! Me armastame ju Eestit niikuinii, sunnita – vaba riigi vabad kodanikud! Eestist hakkas kasvama õigusriik. Tänavu tähistasime Eesti esimese põhiseaduse 100. aastapäeva. Sel puhul arutasime Riigikogus, mis on meile õigem. Kas riik kui võim oma kodanike üle, allumine ühisele suurele eesmärgile, mille kirjeldavad valitsejad, toetudes või väites end toetuvat enamuse arvamusele. Või tõdemus, et vabadus on nagu rõõm – jagades ei saa kunagi endale vähem, vaid alati rohkem. See on oluline ja vajalik vaidlus. Nüüd, 28 aastat hiljem, saame tagasi vaadates näha, kuidas me kehtiv põhiseadus on Eesti inimestele sobinud. Riik ei ole kohelnud meid erineval moel, olgu me maailmavaade või isiklikud valikud millised tahes. Põhiseaduses antud vabadused on tulnud muude seadustega sisustada ja kirjeldada ning seda on järjepidevalt tehtud. Eestis saab inimene võita kohtus riiki, vaene rikast. Riik ei kujunda oma suhtumist kodanikku ega teistesse seaduslikult siin viibijatesse selle järgi, millist elu inimene soovib elada. Riigivõimu kandjad ei langeta otsuseid kitsalt nende huvides, kes on nad võimu juurde valinud. Riigi abi ja toetus pole reserveeritud ettevõtjatele, kes sõna või teoga parasjagu ametis olevat valitsust toetaksid. Praegu, 20. augustil aastal 2020, on aeg ausalt öelda – see poliitiline kultuur võib olla muutumas. Muutus pole enam ainult sõnaline, vaid sisuline – see puudutab riigi nimel tehtavaid otsuseid. Kes ei suuda, läheb ära, aga eks ametniku elukutse juurde kuulub ka poliitilise tahtega kaasa minemine. Ma ei taha pisendada valitsuse head tööd viiruskriisi ohjamisel. Tahan tunnustada neid ka ekspertide kaasamise eest. Tunnustan ka meedikuid inimeste elude päästmise eest, tunnustan kõiki Eesti inimesi selle ühise pingutuse eest. Aga mida nädal edasi, seda murelikum ma olen. Olen kindel – valdav enamus meist siiski ei taha, et riik teeb oma otsused mitte me õigustest lähtuvalt, vaid kiusu ajades, toetades neid, kes on võimu meelest õiged ja jättes külma kätte need, kes seda pole. Kui keegi on riigi jaoks kuidagi õigem, siis ei tea me kunagi, kauaks seda soosingut jätkub. Valeks võib osutuda igaüks, oma püüdluste ja unistustega. Täna ühed, homme teised. Sedasi pole vabad ka need, kes arvavad end alati olevat soosingus. Selle soosingu hoidmise vajadus ise teeb mittevabaks. *** Head sõbrad, kui te arvate, et ma ei tahaks sel kaunil päeval kõlada veidi muretumalt, siis te eksite. Ma tunnen ennast üsna nagu juubilar Kivirähki loodud kirjanikuhärra Lammas, kelle sulest tuli vaid tujurikkuvat teksti, aga mis parata. Me lihtsalt peame oma vabaduste kaitsmisest täna väga tõsiselt rääkima – juba sellepärast, et tänavu muutus meie noorte maailm samuti radikaalselt, nii nagu meie põlvkonnal 91. aastal. Aga nende maailm muutus senisest heitlikumaks ja vähem vabaks. On väga tähtis, et noored – ja muidugi me kõik – tunneksime siiski, et meie vabadusi miski muu peale viirusega seotud paratamatuse ei piira. 2020 ei tohi olla aasta, mille kohta 30 aastat hiljem öeldakse – see oli hetk, mil hakkasime ilma jääma oma vabadustest. See oht on. Pandeemia alguses oli suur segadus. See on arusaadav. Kuid segaduste, kiirete otsuste ja ümberotsustamiste käigus on läbipaistvus ja otsustamise aluste selgus üliolulised. Muidu kaob usk õigusriiki, inimestel tekib ebakindlus oma õiguste suhtes. Ja see on tõelise vabaduse lõpp. Lärmaka peo korraldajad teavad: hilisõhtul peab lärm vaikima, muidu tuleb politsei. Mida me teame sellest, milliste tingimuste mittetäitmisel tuleb Terviseamet ja vahel ka ametiga koos politsei? Kas piisab närvilistest naabritest, kes on peol näinud kedagi, kes kõneles hispaania keeles, selleks et üks amet võib tulla ja oma kontrolliga peo ära rikkuda? Aga kui tegu on sõpruskonna mitmepäevase kokkutulekuga, võib-olla isegi hipide või mõne muu subkultuuri esindajatega? Kas tohib? Mis üldse on enam lubatud oma kodus, oma maa peal, mis on keelatud? Kuidas õigesti karantiinikohustust täita? Miks tuntud blogija võis kevadel ka diagnoosituna korraldada vahva väravasünnipäeva nii, et sellele ei järgnenud mingite ametite tähelepanu? Miks ei pahandanud keegi, kui kroonviirushaigust põdenud arst rääkis lehes, et ikka käis haige olles õhtuti metsas koeraga jalutamas? Ei pahandatud, sest nad ei teinudki midagi kellelegi ohtlikku. Nüüd aga – legaalselt siia saabunud teise riigi kodanikult võetakse õigus viibida Eestis seepärast, et ta polnud saanud aru – karantiin tuleb veeta mitte midagi tehes. Isegi oma elukoha kõpitsemine – see on keelatud töö. Milline siis nüüd on „korrektne“ karantiinis istumine? Aga homme? Kas ka Eesti inimene, kes saabunud välisriigist ja otsustanud, et ihuüksi omal maal võsavõtmine on piisav viis karantiinis olla, võib karta sanktsioone, sest ta rikub reegleid? Või on selline kohtlemine mõeldud ainult välisriikide kodanikele? Kunas selline reeglite eskalatsioon aset leidis? Veel enam, kui reidi käigus selgub, et osa võõrtöölisi peab elama ebainimlikes tingimustes, kas siis on õiglane neid, tegelikult ohvreid, karistada ja riigist välja saata? Või ongi nüüd nii, et iga Sinu õigus ja vabadus – omandi puutumatus, isikuvabadused, õigus ettevõtlusele – on olemas ainult nii kaua, kui kellelegi tuleb pähe need Sinult ära võtta? *** Tänavune aasta on olnud me noortele kodanikuõpetuse kiirkursus. Igaühest on sõltunud ja sõltub Eesti käekäik. Tavalises ajaloo kulus saame alles palju hiljem aru, mis oli kellegi roll, et ajalugu ei läinud teisiti. Praegu sõltub Eesti lähitulevik igaühest ja otse – me võimet võtta vastutus kogu riigi ja rahva eest saab mõõta kahe nädala kaupa. Kui palju on Eestis kroonviirusesse haigestunuid mõne nädala pärast, sõltub absoluutselt iga Eesti inimese isiklikest otsustest. Meie tulevik, turvaline või vähem, ongi kõikide meie otsuste summa. Ka Balti ketis seistes oli meie tulevik meie kõikide otsuste summa. Aga tol ajal kandis meid vaimustus ja koosolemise tunne. Nüüd on teisiti. Ja mõnes mõttes raskemgi. Õnnepisarad silmis sinimustvalge lipuga seista on ülevam kui bussis maskiga. Meie noored on seisnud meiega koos ja kandnud seda eakohatut vastutust. Selline on kriisiaja põlvkondade saatus. Kriis on meid ühendanud – enam ammu pole kogukond ja naabruskond niimoodi ühte hoidnud nagu nüüd. Sildid me trepikodades – andke teada, kui vajate abi. Olulise osa selle kogukonnatöö taga on noored, kes teades, et on vähem ohustatud, tahavad aidata teisi. Me peame neile vastu andma kindlustunde, et otsustades juhindume põhiseadusest ja universaalsetest inimõigustest. Et kriisi lahendus ei peitu jagunemises omadeks ja võõrasteks ning üha vihasemas heitluses lõplike ressursside jagunemise nimel. Täna pole meil täit selgust, palju meil vabadust on. Pole näiteks selgust, kas eakate inimeste või puude tõttu hooldekodudes elavate inimeste õigused on ikka sama tähtsad kui teiste omad. Või on ühtede õigus minna eluga edasi olulisem, kui teiste soov elulõpul regulaarselt oma lähedastega kohtuda? On tunne, et kõik need ettevõtmised, mida toetab riigivõim või ka kohalik võim, on paremini kaitstud ärajäämise eest kui teistsugused ettevõtmised. Igal muul juhul võib tulla „kohalike inimeste hirm ja mure“ ja kaaluda üles kõigi osalejate kogunemisvabaduse, korraldajate ettevõtlusvabaduse, eraomandi puutumatuse ja palju muud, mida oleme pidanud oma põhiseadusega antud õiguseks. Osa sellest on ka paratamatus, sest ebavõrdset kohtlemist võib sõjas viirusega juhtuda ka kogemata. Aga sel juhul on aus seda tunnistada ja lahendada tekkinud olukord nõrgema kasuks, kelleks kunagi pole riik oma sunniaparaadiga. Ent enamus eksimusi põhiseaduses kirja pandud väärtuste vastu tulevad hoopis soovist jõuliselt ja kiiresti saavutada oma poliitilisi eesmärke, viiruseohtu ära kasutades. Ma ei taha, et kunagi hiljem öeldakse – selle nimel või selle taha pugedes, et kaitsta meid viiruse eest, tapsid nad meie vabaduse. Me ei saa kaotada kurja viirust, aga õigusriigi ja demokraatlikud vabadused saame me noorte jaoks alles hoida. See loeb. Vabadus ongi kõige olulisem! Meie põhiseadus on kõige ilusam! Ja ta kehtib kogu Eestis ja kehtib kõigile, kes siin on – kodus või külas. *** 13 aastat on 20. augustil, meie iseseisvuse taastamise päeval, antud Eesti vabaduse eest võitlemise, tema hoidmise ja kindlustamise tunnustähisena üle tükk meie iseseisvuse taastamise eelsetel ärevatel päevadel Toompea kaitseks veeretatud rahnust. Kivi laureaat aastast 2017 on kirjutanud: Et kevadine mõte vananes ja ununes; Sellest võiks vast järeldada, Et see mõte oli teaduslik: Mis kõige kiiremini vananeb, On ju tänapäeval teadus! Enam tõesem pole see sedastus kunagi olnud kui tänavu. Sellegipoolest – 2020. aasta kivi kuulub Eesti teadlaskonnale. Mitmel põhjusel. Esmalt on nemad need, kes kannavad kroonviirusega võitlemisel vastutust selle eest, et poliitilised otsustajad oleks hästi kursis, millest tõesti on abi ja millest mitte. Nii seisavad nad oma teadmistega meie vabaduse eest. Teiseks – meie põhiseaduse vaimus kasvanud noored, ka akadeemilised noored, on meie vabaduste tulevik ja nemad hoiavad Eestit rajal, millel oleme 30 aastat astunud. Nende rahvusvaheline ja avatud mõtlemine seisab vastu minevikuihalusele ja suletusele meie poliitikas. Nii panustavad noored teadlased meie vabadusse. Trotsides seda, mida sedastab Runneli luuletuse lõpusaba: Sellepärast on teaduse asemel Vahel ehk tulusamgi rääkida pajatusi, Lugusid ja muinasjutte; Kõige targemad teevad muidugi veel ainult – kõmu. Ja veel – just noored teadlased on viimasel aastal kanaarilindudena protestinud riigi sõnamurdlikkuse vastu siis, kui teised ühiskonnaliikmed seda nii teravalt ei tundnud. Jah, ma räägin teadusleppest. Õigusriik, sõnapidaja riik, meie põhiseaduse vaimus toimetav riik, on me noortele teadlastele – ja kogu põhiseaduse vaimus kasvanud põlvkonnale – midagi, mille eest nad on valmis seisma. Ka sellepärast läheb kivitükk täna Eesti teadlaskonnale, selle võtavad vastu Eesti Teaduste Akadeemia president Tarmo Soomere koos Eesti Noorte Teaduste Akadeemia presidendi Mario Kadastikuga."
"Vägivallaennetuse tunnustusauhinna üleandmisel","Kaljulaid",2020,"Kallid vägivalla vastu võitlejad! Meie tänavune eriline aasta tingis selle, et tavapärase kevade asemel anname seekordsed auhinnad üle lõikuskuul, iseseisvuse taastamise päeva künnisel. Nende kahe sündmuse kokkusattumine on vahest isegi hea, sest vägivalla sihtmärgiks on alati justnimelt kellegi vabadus, olgu vägivaldsete režiimide, ideoloogiate või inimeste puhul. Teise ilmajätmine tema vabadusest – allutamine hirmule, teadmatusele, valule. Ei tohi mööda vaadata. Vägivalda ei saa pidada peresiseseks asjaks, laste normaalseks kasvatamise viisiks. Mida rohkem on vägivallal ennetajaid, märkajaid, sekkujaid, seda vähem on vägivallal võimu ja seda rohkem on ju meil kõigil vabadust. Tänu teile siin ruumis, tänu teie kolleegidele ja mõttekaaslastele, on meil rohkem vabadust, sest meil on vähem hirmu. See juba neljandat korda toimuv koosviibimine, kus tunnustame oma erinevate tegevuste kaudu vägivallavaba elu edendajaid, on kujunenud ka kohaks, kus teha vahekokkuvõte sellest, kuhu jõudnud oleme. 2019 oli aasta, kus vägivallakuritegude hulk kasvas teist aastat järjest. Vägivallakuritegusid registreeriti pea 8800 ja seda oli aasta varasemast 6% enam. Kõigist registreeritud kuritegudest moodustavad need kolmandiku ning omakorda neist on kolmveerand kehalise väärkohtlemise juhtumid. Eelkõige viimaste sagenemine ongi tõusu taga. See muidugi ei rõõmusta, kuid on hea, et samal ajal langes tapmiste ja mõrvade arv taasiseseisvumisaja madalaimale tasemele. Mingis mõttes võime siit ehk järeldada, et see tõus on ikkagi peitkuritegevuse välja- ja ilmsiks tulek. Iga teine vägivallakuritegu Eestis on perevägivallakuritegu. Mullu registreeriti üle 4100 perevägivallakuriteo, 14% rohkem kui aastal 2018. Kasvanud on nii teatamine kui ka menetlemine. See viimane on väga oluline, sest kui inimene, kes on kannatanud vägivalla all, ületab kõige raskema vaikimise müüri ja tuleb meie juurde, siis me peame suutma talle abi pakkuda – peame suutma juhtumit menetleda, aga meil on ka palju tööd teha selleks, et need inimesed ei jääks edasises elus toe ja abita. Vaja on astuda ka pikad sammud psühholoogilise toe pakkumisel ja selles oleme me kindlasti täna veel nõrgemad kui inimestega juhtunu avastamisel ja menetlemisel. Perevägivald on naistevastase vägivalla nägu – teada antud juhtudest on teo toimepanijatest on 85% mehed ja ohvritest 81% naised. Suurima osa moodustab paarisuhtevägivald, aga enam jõuab koduseinte vahelt välja ka vanemate füüsilise vägivalla kasutamist laste vastu. 2017. aastast on võimalik väärteokaristus seksuaalse ahistamise eest ja statistika näitab, et seadusemuudatus oli vajalik. Mullu registreeriti 35 seksuaalse ahistamise väärtegu ning seegi kasvas aasta varasemaga võrreldes 17%. 2019. aastal taotleti kriminaalmenetluses ohvri kaitseks ajutist lähenemiskeeldu 57 korral. Ajutise lähenemiskeelu taotlemine muutus mõnevõrra aktiivsemaks 2018. aastal, kahel viimasel aastal on taotluste arv püsinud peaaegu samal tasemel. Saame öelda, et arvestades perevägivallakuritegude suurt levikut ja ka suurenevat raporteerimist, siis on lähenemiskeelu kasutamise praktika jäänud tagasihoidlikuks ja peame analüüsima, miks see nii on. Registreeritud seksuaalkuritegude arv suurenes 11%, pea 650-le. Seda on kaks korda rohkem kümne aasta tagusest – mis näitab, et ka seksuaalvägivalda tuntakse ära, väärtustatakse end või lähedast niivõrd, et pöördutakse selles olukorras abi järele. Kindlasti on siin suur roll seksuaalvägivallas kannatanutele abiteenustega n-ö poolele teele vastu tulevatel kriisiabikeskustel ning seksuaalselt väärkoheldud lapsi abistavatel lastemajadel, millest kolmanda eile Jõhvis avasime. Aga ka siin oleme teatud mõttes jõudmas piirini, kus tuleb leida head lahendused riigi tasandil, sest seksuaalkuritegude arvu nii kiire kasv on jõudmas sinnamaani, et ka need arstid, politseinikud ja vabatahtlikud, kes on harjunud väljaspool tavalist tööaega lisaks oma põhitööle valvetena töötama, ütlevad, et neil hakkab piir ette tulema. On tõeliselt halb, kui inimene, kes on pöördunud abi saama, jääb pudelikaela kinni. Nii hakkame jõudma sinnamaani, kus entusiasmist peab saama riiklik süsteem, aga seejuures ei tohi kaduma minna tundlikkus ja hellus. Meil seisavad ees murrangulised aastad. Täna tunnustame valikut neist vägivallaennetajatest, kes levitavad vägivalla teemal sõna, igapäevaselt aitavad ohvreid, harivad ohvritega tegelejaid ja on teerajajateks salliva ühiskonnas suunas. Anname justiitsministriga täna üle kaheksale inimesele vägivallaennetuse autasu ja mõlemad tutvustame neist mõnda. Minul on hea meel tutvustada lähemalt kodanikualgatuste ja inimeste teadlikkuse tõusu panustanud laureaate. Neid inimesi on viis. Eero Epner on tuntud kui vaba sulega kirjutaja, kes oma tundliku meele ja närviga oskab märgata probleeme ühiskonnas ja Eero tekste lugedes tahaks ikka nutma hakata. Eelmisel aastal perevägivallateemalisest loost “Sest nad saavad” räägitakse ilmselt siiani. Sellest sai Ekspressi loetuim lugu sellest ajast, kui niisuguseid numbreid koguma hakati. Eero oskab ja me oleme talle tänulikud. Kärt Anvelt on oma ajakirjanikuaja jooksul käsitlenud sügavuti mitmeid köitvaid päevakajalisi teemasid. Bonnieri autasu ajakirjanduses Kärdil juba on ja ta kirjutab vägivalla teemadest arusaadaval moel. Tal on üks hea omadus, mida vägivallaga kokku puutujad väärtustavad – kajastada ka kõige karmimaid teemasid otsekoheselt, seejuures pieteeditundega. Marianne Ubaleht ja Mikk Pärnits on Instagramis leviva kampaania “See pole okei” käivitajad. See on algatus seksuaalse ahistamise ja naistevastase vägivalla vastu võitlemiseks läbi ahistamiste avalikustamise ning ohvrite julgustamise. Kuvatõmmised ahistavatest, häirivatest ja ähvardavatest sõnumitest, samuti ajutiste postitustena kogemuslood. Varem või hiljem astuvad teie vastu inimesed, kes ütlevad, et teie olete nende õigusi riivanud neid sõnumivahetusi ja lugusid avalikustades, ent minu meelest teeb see kampaania väga vajalikku tööd. Kurb on, et tihtipeale jagavad neid kogemuslugusid alaealised ja peaksime mõtlema, kuidas saame neile lugudele tuginedes ka appi jõuda. Nõuanded, julgustus ahistamisele vastu seismiseks ning sellest teada andmiseks, seda ka koostöös veebipolitseiga – meie noored vajavad seda väga. „See pole okei“ kampaania on kõnetanud 12 000 eestimaalast ja paistab silma. Anna Markina on Eesti oma kriminoloog, aastaid pühendunud eelkõige noorte õigusrikkumiste ja inimkaubanduse valdkondade uurimisele, ent selle kõrval ka väga osav projektide vedaja. Anna nimi on paljudel TÜ õigusteaduskonna poolt avaldatud trükistel ja samuti mitmetel juhistel, mis räägivad alaealiste õigusrikkumistest, ohvritest ja inimkaubandusest. Anna harib inimesi omal tagasihoidlikul, kuid järjekindlal moel. Kuuldavasti on Anna oma õpilaste lemmik õppejõud ja aitab neil leida huvitavat eneseteostust. Anna ajab järjekindlalt oma rida ja on paljudele oma sihikindlusega ja valdkonnateadmisega eeskujuks ning suunanäitajaks."
"Vabariigi President teaduskonverentsil “Jätkusuutlik Eesti” 25. mail 2006 Tallinna Ülikoolis","Rüütel",2006,"Head kuulajad! 1993. aasta lõpul leidis Rahvusraamatukogus aset teaduskonverents, kus teadlased, ühiskonna- ja kultuuritegelased analüüsisid neid tegureid, millest sõltub eestluse elujõud. Tookordne teema ei erinenud kuigivõrd tänasest, ehkki sõnastuses „Eesti püsimajäämine“ oli tunda ajajärgule iseloomulikke hirme ja samuti lootusi. Vahepealsetel aastatel oleme olnud tunnistajateks olulistele reformidele ja kiirele majandusarengule. Keskmiselt 7,6-protsendilise kasvuga on Eesti majandus olnud viimastel aastatel üks edukamaid Euroopas. Samas näitab areng muudes valdkondades, et Eesti ühiskonna jätkusuutlikkuse tagamiseks ootab meid hulk kiireloomulisi töid. Äärmuseni on teravnenud mitmed probleemid, mis tosin aastat tagasi olid alles aimatavad ja ehk ka ennetatavad. Nimetagem kasvõi narkomaania ja aidsi levikut, sotsiaalse ebavõrdsuse järsku süvenemist või noorte haritlaste lahkumist Eesti tööturult – need on ühiskonna jätkusuutlikkuse seisukohalt nüüdseks kõik kriitilised küsimused. Ometi võetakse sel teemal arutledes sageli vaatluse alla vaid demograafilised suundumused. Poliitilises arsenalis omandab rahvastikutaaste olulise koha periooditi, ehkki demograafid soovitavad sellele teemale tõsiselt pühenduda ja vaadelda sündimust pikemal ajateljel. Sel juhul näeme, et see ei suuda tagada eesti rahva jätkusuutlikku arengut. Meie tänane teema ei piirdu kindlasti üksnes iibeprobleemidega. Samavõrra hõlmab see peresuhete, rahva tervise, keskkonnaseisundi, hariduse ja kultuuri, aga samuti julgeoleku, majanduse ja haldussuutlikkuse küsimusi. Enamikku loetletutest käsitles eelnimetatud konverents 1993. aastal ja hakkame vaatlema ka täna, sest neist kõigist sõltub Eesti kestev areng igas tema piirkonnas ja kogu elanikkonna huvides. Kui mitmeski eluvaldkonnas on meil välja töötatud suurepäraseid arengukavasid, on nende mõju tegelikele protsessidele jäänud väheseks või isegi olematuks. Põhjus võib peituda kiiresti vahetuvate valitsuste tahtes või suutmatuses häid kavatsusi teostada, aga ka selles, et puudunud on selgelt fikseeritud poliitiline vastutus. Samuti on eri ametkondade vahel kaotsi läinud tervikutaju ning seetõttu jäänud vajaka valdkondi ühendavast käsitlusest. Paraku seisab ka senistest arengukavadest üks integreeritumaid, „Säästev Eesti 21“ siiani sisuliselt riiulil. See on kahetsusväärne, pidades silmas nüüdisaja arengusuundumusi ja levivaid arusaamu. Maailmas teadvustatakse aina selgemalt, et majanduskasv ja seda turgutav turgude üleilmastumine ei tarvitse kaasa tuua üldist heaolu, sest loodusvarasid on piiratult, neid kasutatakse pillavalt ja kohati jäävadki need kättesaamatuks. Regioonide, riikide ja ka sotsiaalsete gruppide võimalused lähenevad üksteisele loodetust aeglasemalt või hoopis eristuvad üha selgemalt, mis suurendab lõhet rikaste ja vaeste vahel ning ühtlasi kokkupõrkeohtu nii inimrühmade kui riikide vahel. Seetõttu räägib rahvusvaheline üldsus üha enam sotsiaalsest tasakaalust ja jätkusuutlikust majandamisest, aga ka austusest erinevate elulaadide ja traditsioonide vastu. Teadlaskond keskendub majandusarengu, ökoloogilise tasakaalu, kultuurilise mitmekesisuse ja sotsiaalse õigluse ühitamisele. Sellist lähenemist on nimetatud ökosotsiaalseks turumajanduseks, mida võib vaadelda kui möödunud sajandi sotsiaalse turumajanduse jätkusuutlikku edasiarendust. Eesti tippteadlaste osavõtul on Vabariigi Presidendi akadeemiline nõukogu samuti analüüsinud olulisemaid arengutegureid, millest sõltub ühiskonna jätkusuutlikkus. Osa järeldustest on koondatud kogumikesse “Eesti edu hind” ja “Eesti jätkusuutliku arengu teel” ning me kuuleme neist ka järgnevates teaduslikes käsitlustes. Lubage mul siinkohal teha põgus sissejuhatus mõne ettepaneku näol. Eestis on olemas sünnitoetus ja emapalk, ent poleks õige turgutada ainuüksi sündimust. Vaja on ka riiklikku tugisüsteemi vastava tagatisfondina kõigile sündinud lastele võrdsete arenguvõimaluste andmiseks. Sellise fondi kaudu võtaks riik enda kanda lapsehoiu, üld- ja huvihariduse, koolitoidu ja õpilaskodude rahastamise. Niisugusel tõhusal viisil eesti peresid toetades annab riik neile püsiva kindluse lapsi saada ja üles kasvatada. Sama eesmärki teeniks noorte perede kindlustamine eluasememaaga, mida lubab teha piisava maaressursi olemasolu. Olemas on ka vastav rakendus rahvastikutaaste regionaalprogrammi ERARE näol. Neid meetmeid toetab tõdemus, et kõik lapsed ei sünni miljonäriperre, kuid tõeliselt hoolivas riigis võiks iga laps kasvada miljonärina. Riigi ülesanne on luua oma elanikele tingimusi eneseteostuseks ja arenguks ning tagada nende turvalisus valmisolekuteenuse pideva kättesaadavuse kaudu. Muuhulgas tähendab viimane, et riik peab suutma õigeaegselt reageerida kõigile turvalisusriskidele. Ehkki Eestis on loodud vastav meetmete süsteem, osutavad senised hädaolukorrad tõsistele probleemidele reaalses tegutsemises. Seetõttu nõustun täielikult akadeemilise nõukogu hiljutise seisukohaga, et vajame kiiresti sisejulgeoleku tugevdamise riiklikku programmi. Ühiskondliku leppe protsess on kolme aasta jooksul viinud järeldusele, et Eesti on just nii tugev, kui tugev on eraldivõetuna iga tema maakond. Paraku peitub just regionaalarengus meie riigi ja elanike heaolu edenemise oluline kitsaskoht. Üks põhjusi on tõsiasjas, et seni pole suudetud langetada selget otsust kohaliku omavalitsuse vastutusala suhtes ning seda vastutust piisavate vahenditega tagada. Samuti ei ole riiklikul tasandil motiveeritud omavalitsuste koostööd kohalike probleemide lahendamiseks ning maakondlik haldustasand on aastaid ebamäärase staatusega. Kõik see peegeldub paratamatult elanike heaolus, infrastruktuuri kavandamises, koolivõrgu arendamises, tervise- ja hoolekandeasutuste tegevuses. Kõigi nendega on aga lahutamatult seotud ka rahvastikutaaste probleem, mille leevendamise oluliseks eelduseks on normaalselt toimiv ja arenev elu igas piirkonnas. Nii regioonide edenemine kui ka jätkuv majanduskasv on võimalik juhul, kui otsime uusi lahendusi ning investeerime ühtaegu seadmetesse ja inimestesse. Seeläbi saavutatav tootlikkuse kiire kasv loob eelduse, et Eesti majandus püsib rahvusvahelisel turul konkurentsivõimeline. Efektiivsuse ja innovatsiooni vajalikkust kinnitab ka tõsiasi, et Eestis on üha raskem leida uusi töökäsi. Seega oleme taas jõudnud sündimuse juurde, mille madalseis 1990-ndatel aastatel toob nüüd kaasa tööealiste elanike arvu kiire vähenemise. Potentsiaalselt tööturule sisenevate 16-18aastaste noorte arv on viie aasta pärast kolmandiku ehk 20 tuhande võrra väiksem kui eelmisel aastal. Kümne aasta pärast jõuab sellesse ikka aga üldse ainult 27 000 noort ehk ligi kaks kolmandikku vähem kui mullu. Selle suundumuse muutmiseks ei piisa enam sündimuse suurenemisest lähiaastatel. Ka tööjõu massiline sissetoomine ei ole Eesti jätkusuutlikkuse seisukohalt lahendus. On vaja riiklikku eriprogrammi mõõna ületamiseks, mille ühe osa moodustaks tõhusam tööturupoliitika. Seeläbi tuleks inimesi paremini motiveerida ning ka seni mitteaktiivseid ja töötuid oma tööjõu pakkumiseks ette valmistada. Samasuguseid jätkusuutlikkusele suunatud otsuseid vajavad veel mitmed eluvaldkonnad. Tänased asjatundlikud käsitlused pakuvad mitte ainult süsteemseid ülevaateid saavutustest ja probleemidest, vaid küllap õhutavad meid ka tegutsema tulevikku suunatud heade lahenduste leidmise ja rakendamise nimel. Jõudu meile kõigile selleks!"
"Vabariigi President parimatele koolilõpetajatele 19. juunil 2001 Kunstimuuseumis Kadriorus","Meri",2001,"Mu kallid sõbrad! Lugupeetud peaminister, haridusminister, maavanem, ekstsellentsid, õpetajad! See on nagu viimane koolipäev, ja mõnele ka perekonna algus juba. Ja võib-olla ma sellest võiksingi alustada: Tehke lapsi. Meil on palju muresid, aga tänasel ilusal päeval tahaksin ma öelda, et me saame kõigist muredest üle. Me saame üle ka sellest murest, mis ootab meid viie kuni kümne aasta pärast, kui üks inimene Eestis peab üleval pidama kahte pensionäri. See pole õieti mitte ainult Eesti mure, kuid Eestis on ta teravam kui Soomes. Aga ta on ka Soomes juba väga terav, ta on ka Saksamaal väga terav ja ta tuleneb veidi sellest, et koos meie elu paranemisega on inimese elu pikenenud ja meie mandril Lääne-Euroopas, kuhu kuulub ka Eesti, on järjest vähemaks jäämas töökäsi. Täna, kus kõik uksed ja aknad on teie ees valla, kasutage seda imelist vabadust, millest mitte keegi Eesti ajaloos enne teid ei võinud unistadagi. Kasutage seda ka selleks, et oma tulevikku näha, nii nagu see kena väike perekond siin juba näeb. Teie ees on kõik uksed valla. Mul on isegi raske rääkida sellest, kui tänulikud me peame olema oma ajaloole, oma rahvale, oma sihikindlusele, et see täna nii on. Kasutage seda ja valige praegu niisugune tee, mis vastaks teie huvidele ja vastaks ka Eesti riigi huvidele, Eesti rahva püsima jäämise huvidele. Ja poistele tahaksin ma siia vahele klambrites märkida, et meie kaitseväkke teenima minek kuulub mõistagi Eesti kultuuri juurde, nii nagu tahe kaitsta oma riiki. Te olete jälginud, et viimase kolme nädala jooksul olen ma läbi sõitnud kõik Eesti maakonnad, olen kätt surunud inimestel, kes võiksid olla ja tõenäoliselt olidki teie vanavanemad. Ehkki ma nägin nende näojoontes kõiki neid raskusi, mis rasked ajad on neile vajutanud, nägin ma ennekõike meeletut usku Eesti tulevikku - ehkki nad olid minust palju vanemad. See usk on tugev usk, aga te peate mõistma, et see usk asub teie õlgadel. Teie kaudu Eesti teostab ennast, teie kaudu me saamegi rääkida Eesti uhkest tulevikust, juhul kui te kõike seda teostate, millest te olete mõtelnud kooli lõpetamisel. Mina olen üheksas erinevas koolis ja neljas erinevas keeles pidanud õppima. Mul tuleb praegu meelde, et paarkümmend aastat tagasi mu noorem poeg leidis üles mu tunnistused, mis olid mõistagi riiulil täpses kohas - vasakut kätt üleval. Ta lehitses neid ja hüüdis äkki läbi korteri, kus me elasime: ''Isa, sul oli emakeel puudulik!'' Ma olin siis juba tuntud kui kirjanik, ja et mul emakeel oli puudulik, ma mõistagi teadsin. Ja sel hetkel alles ma mõistsin, mida see temale tähendas. See oli midagi, mida ta ei mõistnud - mis andis talle julgust, sest tal oli emakeelega raskusi, - ja selle peale ma mõtlesin õieti eile või üleeile, kui ÜRO tegi kokkuvõtteid maailma noortest. Need kokkuvõtted võivad teid natukene kurvastada: 65% maailma noortest valdab kahte keelt. Vaadake, kuidas maailm on muutunud. Ma tahaksin väga loota, et Eesti on muutunud koos maailmaga, aga sellest ei jätku. Ei jätku sellest, et Eesti muutub koos Aafrikaga, et Eesti muutub koos Aasiaga. Eesti on siin piirkonnas, kus me oleme, Põhja-Euroopas, olnud alati teed rajav, Eesti on olnud erakordselt aktiivne sõja eel majanduse ülesehitamisel. Me võime uhkusega tagasi mõelda sellele, et lühikese ajaga jõudis Eesti järele Põhja-Euroopa niisugustele riikidele nagu Soome ja Rootsi. Tänu sellele, et meil oli oma töökus, oma ausus. See on midagi, millest ma ei väsi rääkimast. See on see aeg, kus uksi ei lukustatud ja ammugi mitte jalgrattaid. Sinna, sellesse Eestisse me tahame kõik tagasi. See ei ole mitte ainult teie unistus, see on ka teie vanemate ja vanavanemate unistus. See Eesti saab olema teist nägu Eesti, ta saab olema moodne, aga ta ei saa mitte olema niisugune, nagu te olete harjunud vaatama televiisorist. Ta saab olema ikkagi Eesti, kes oma juurtega on siin maamullas, kus räägitakse eesti keelt, kus Eesti kultuur on võrdne mis tahes teise Euroopa kultuuriga. Hoolimata sellest, et maailmas vahemaad on kadunud, et me müüme oma tooteid ka Hiina müüril, et maailmas räägitakse järjest rohkem globaliseerumisest, et mõned inimesed mõistavad seda nii, nagu tähendaks globaliseerimine emakeelest loobumist, rahvuskultuurist loobumist ja kõike muud. Kallid noored, see ei ole nii. Keelte õppimine, mis alles hiljuti oli kõrgel puu otsas, nagu kuldne õun, kuulub täna liitmise ja lahutamise juurde. Teie juured on siin mullas, kuid te peate mõistma, et Eesti on osa Euroopast. See tähendab, et me peame olema võimelised paremini töötama kui Saksamaa, paremini kui Ameerika Ühendriigid. See on avatud maailm ja teist sõltub see, kui uhkelt ja iseteadvalt Eesti sellesse avatud maailma astub. Täna on teil kõik uksed valla ja see aeg jääb väga kauaks püsima. Inimesel on alati kõik uksed valla ja mõnikord ma võrdlen seda endamisi nagu võidujooksuga. Te olete stardijoonel ja mõned teist arvavad, et see on 100 meetri sprint, ja teised, oletavad, et see on 200 või 400 või 800 meetri jooks. Aga, mu kallid, see on maraton. Kui inimene sünnib, samal hetkel ta hakkab juba surema. See maraton ei lõpe mitte kunagi teie eluajal. Sellepärast ma tahaksin teile öelda: ärge kunagi koonduge sellele, et te lõpetate oma järgmise ülikooli esimesena. Sest ülikoolile järgneb teie astumine ellu, teie eneseteostamine viie aasta pärast, kümne aasta pärast, kolmekümne aasta pärast. Alati te olete esimeste hulgas siis, kui te olete valmis edasi õppima. See ongi võib-olla kõige olulisem muutus, mis on maailmas toimunud. Aeg on kiire ja Eesti noored tüdrukud ja poisid peavad olema sellest ajast kiiremad. Miks? Kahel lihtsalt põhjusel. Esimene tuleneb meie ajaloost. Me oleme viie aastakümne jooksul tammunud ühe koha peal raudse eesriide taga ja meis on endiselt hirmus palju vanaaegset mõtlemist. Me oleme maha jäänud. Need, kes teist on Soomes käinud, need teist, kes on mujal välismaal käinud, teavad, et seda mahajäämust me näeme enda ümber Eestis kahjuks ikka veel igal sammul, aga veel rohkem me näeme seda meie mõtlemisviisis. Seda mahajäämust me peame hirmsa jõuga ja püha kodumaa armastusega ületama. Aga selleks ajaks, kui ta on ületatud, on ju kõik teised Euroopa riigid jällegi edasi läinud. Ja siin tulebki mu võrdlus pikamaajooksuga mängu. Teil ei tohi hingamine lõppeda, teil peab olema alati jõuvaru, et edasi minna ja teistest kiiremini edasi minna. Ja üks võimalus seda teha on muidugi hariduse kaudu. Haridus on see kõige võimsam vedru, mis annab teile jõudu, mis õpetab teid lihtsatele asjadele mõtlema lihtsalt ja mitte keeruliselt. Ma tahaksin teile eriti südamele panna, et te juba praegu ei mõtleks mitte ainult selle peale, mida Eesti vajab viie aasta pärast, vaid ka selle peale, mida Eesti vajab viieteistkümne aasta pärast. Minge võimaluse korral kasvõi aastaks mõnda välismaa ülikooli. Ma kasutan seda väga meeldivat võimalust, et peaminister ja haridusminister mu kõrval seisavad. Meil on aeg mõelda niisuguse fondi peale, mis rahastaks meie erapankade ja Vabariigi Valitsuse osavõtul õpinguid välismaal, mida te tagastate seda mööda, kuidas te Eestisse tagasi tulete ja Eestis töötate. Niisugune fond tuleb luua. See loob võimaluse ennast teostada välismaal. See tähendab seda, et te tulete sealt tagasi mõtetega, mis on muutunud teie veendumusteks, te teete seda kiiremini kui siin koha peal. Ja ikka tahaks ma öelda, jääge Eestile truuks. Eesti vajab teid. Kui ma teid kõiki praegu vaatan, teie olete Eesti tulevik. Nende sõnadega ma tahaksingi praegu lõpetada. Teid on palju, ma surun teie kõigi kätt. Tundke endas alati seda tunnet, mis teid praegu üleni embab, et kõik teed ja kõik uksed teie ees on avatud. Nad ei ole seda, aga teie haridusse kuulub ka oskus uksi avada seal, kus nad esialgu on suletud. Eesti on sellega toime tulnud viimase kümne aasta jooksul. Te teate, et Euroopa Liidu uksi ei ole mitte kerge avada, NATO uksi ei ole mitte kerge avada. Meid on väga vähe olnud. Viie, kuue, seitsme aasta pärast on meid palju rohkem uksi avamas, sest teie tulete juurde. Tere tulemast homsesse Eestisse, mu kallid tüdrukud ja poisid."
"Vabariigi President Kuperjanovi jalaväepataljoni uue kasarmu avamisel Võrus","Ilves",2008,"Austatav härra kaitseminister. Lugupeetav kaitseväe juhataja ja kaitseväelased. Head sõbrad. Mul on väga hea meel osaleda Kuperjanovi Pataljoni teise ehitusjärgu avamisel. Selle ehitusega tõestab Eesti riik, et ta hoolib oma riigikaitsest, oma sõduritest ja ohvitseridest. Täna üleantavate ehitiste kogumaksumus on üle 240 miljoni krooni. See on iseseisvuse taastanud Eesti siiani kõige mahukam riigikaitseline infrastruktuuriprojekt. Tänan kõiki panuse eest, et saame täna siin olla. Head sõbrad. Mul on väga hea meel selle üle, et Eesti, nii riik kui rahvas, on alati pidanud riigikaitset oluliseks. Viimased nädalad on ilmekalt näidanud, miks me vajame tugevat riigikaitset. Me oleme veendunud, et eksisid paraku need, kes uskusid ajaloo lõppu ja tuhandeaastase rahuriigi saabumist Euroopasse. Venemaa agressioon Gruusias muutis meile harjumuspärast julgeolekupoliitilist paradigmat. Lõppenud on aeg, mil usuti külma sõja jäädavat lõppu ja suure ideoloogilise vastasseisu möödumist. Alates 1940. aastate lõpust rajanes riikidevaheline suhtlus, julgeoleku- ja kaitsepoliitika ning sõjaline planeerimine teadmisele, et Nõukogude Liit on agressiivne riik. Jõud, mis võib igal ajal rünnata Läänt või mis tahes muud kohta maailmas. See eeldus oli põhjendatud. Näiteid selle kohta oli palju. Otsene sõjaline sekkumine Ungaris, Tšehhoslovakkias ja Afganistanis. Massiline sõjaline kohalolek Ida-Euroopas, Kuuba kriis. Otsene või kaudne osalemine Aafrika, Aasia ja Ladina-Ameerika sõdades. Gorbatšovi uus poliitika võimaldas nn satelliitriikidel – Poolal, Ida-Saksamaal, Tšehhoslovakkial, Ungaril, Bulgaarial ja Rumeenial – pääseda 1989. aastal Nõukogude mõjusfäärist. Kahanenud oht muutis Lääne prioriteete. Läänes tekkis arusaam, et Venemaa on küll riik, kellel on kasvuraskused, aga on vaid aja küsimus, mil temast saab Prantsusmaa või Suurbritannia – lihtsalt üks liberaalne, demokraatlik, turumajanduslik riik. Selles lootuses tehti valearvestusi ja pigistati silmad kinni, kui midagi läks väga valesti. Lääs leppis teadmisega, et Venemaa võib teha küll siseriiklikult igasuguseid asju, aga sõjaliselt ta sõltumatuid riike enam ei ründa. See müüt kukkus halastamatult kokku selle aasta 8. augustil, kui Venemaa ründas Gruusiat ning okupeerib siiani arvestatavat osa iseseisva riigi territooriumist. Agressiooni saatvad valed ja ähvardused meenutavad üks-ühele ajastut, mida paljud uskusid kuuluvat juba ajalukku. Head sõbrad. Uus julgeolekupoliitiline paradigma seab Eesti ette uusi ülesandeid. Me peame senisest rohkem panustama oma riigikaitsesse. Mul on hea meel, et majanduslikus mõttes mitte kõige helgemal ajal jätkub valitsusel riigimehelikkust suurendada kulutusi riigikaitsele. Sõda Gruusias tõestab ilmekalt, et väikeriigil on sõjaliselt äärmiselt raske hakata vastu endast kümneid ja sadu kordi suuremale agressorile. See näitab, kui tähtis on kollektiivne kaitse ja NATO lepingu artikkel 5. Samas on ka selge, et uues olukorras on vaja 5. artikli lahtimõtestamist ja sellele detailsema sisu andmist. Venemaa ja NATO ei ole täna sõjalises mõttes enam võrdsed vastased nagu NATO ja Varssavi Pakt olid külma sõja ajal. Tänane NATO on tervikuna kordades võimsam kui Venemaa. Küll aga on Venemaa jätkuvalt palju võimsam osadest oma naabritest. See kõik püstitab meie diplomaatide, kaitseametnike ja ohvitseride ette uusi ülesandeid. NATO sees tuleb saavutada tulemus, kuidas eelpool kirjeldatud julgeolekurisk maandada. Jäägu see otsustamiseks sõjalistele planeerijatele, kas riskide maandamiseks tuleb koostada konkreetseid kaitseplaane või süvendada NATO kohalolekut või teha seda kõike koos. Kindel on, et muutunud olukord nõuab NATO liitlastelt tõsist arutelu ja otsustavat tegutsemist. Nagu algul ütlesin, tähistame täna siin Eesti seni mahukaima riigikaitselise infrastruktuuriprojekti valmimist. On sümboolne, et mõne aasta pärast kaotab Kuperjanovi pataljoni teine ehitusjärk selle staatuse Ämari lennuvälja maandumisraja ehitusele. Et NATO lepingu artikkel 5 saaks toimida, peame suutma liitlasi kiiresti ja efektiivselt vastu võtta. Siin on Ämaril täita väga tähtis roll. Lõpetuseks. Muutunud maailm eeldab meilt kõigilt riigi julgeoleku tagamisel vastutustundlikku käitumist. See eeldab Eesti julgeoleku eest vastutavate struktuuride – välis-ja kaitseministeeriumi, kaitseväe ja teiste asutuste – laitmatut ja efektiivset koostööd. Rivaalitsemiseks ja dubleerimiseks ei ole meil mingit moraalset õigust, aega ega ressursse. Vaja on stabiilsust, pühendumust, isiklike ja ametkondlike huvide allutamist riiklikele. Meil on vaja usku iseendasse ja sellesse, et Eesti riik saab hakkama. Nii nagu sellesse uskusid Julius Kuperjanov ja tema relvavennad."
"Vabariigi President XIV Riigikogu esimesel istungil","Kaljulaid",2019,"Kallis Eesti rahvas, kallid XIV Riigikogu liikmed! Ei ole vist mõtet keerutada, me seisame keeruliste aegade lävel. Nagu muide enamasti meie riigi ajaloo vältel. Meie asukoht maakaardil ja meie rahvaarv on paratamatult need tegurid, mis meie asjad enamasti igal ajal keerulisena hoiavad. Eksida on väga kerge ja ühe Euroopa väiksema riigina ei ole meil lihtsalt mitte kunagi niipalju strateegilist sügavust, et olla kindel – eksimused ei too kaasa ohtu meie kestma jäämisele. Sellepärast peame olema siirad oma olukorra hinnangutes ja kõik koos ausalt otsima Eestile parimat tulevikku. Kõik koos, kõikide Eesti inimeste jaoks, kõikide eestlaste jaoks, kõikide teiste jaoks, kes ka Eestit kalliks peavad. Ma olen väga nõus nendega, kes ütlevad, et see maja, mille me 30 aastaga kiiresti-kiiresti oleme suutnud valmis ehitada, on oma katusekorruselt ilusa vaatega ja võrdlemisi kenasti sisustatud. Aga igasse tuppa päike ei paista. Ma mõistan neid, kes tahaksid selle ehitise maani maha lõhkuda ja otsast alata, lootes, et uues ehitises leidub neile mõni päikselisem nurk. Meie ühiskonna areng viimase 30 aasta jooksul, millega oleme suutnud tagasi võtta oma okupatsioonist tingitud 50aastasest majanduslikust mahajäämusest umbes poole, on olnud kahtlemata edulugu. Kuid kiire tootlikkuse ja sissetulekute kasvu kõrval on sel edul ka teine külg – kaasnevad ühiskondlikud muutused on olnud valusad kanda. Nagu ma olen korduvalt ja korduvalt öelnud, oleme ühiskonna tasakaalustamisel, eriti läbi sotsiaalpoliitika meetmete, olnud üsna saamatud. Eesti muutumine on ühelt poolt paratamatu – linnastumine, töökohtade kadu maamajanduses, sissetulekute ebavõrdsuse suurenemine. Nii on see olnud kõikides arenenud riikides. Ainult et meil on need protsessid olnud eriti kiired. Järelevõtukiirus on olnud ju suur, aga eks sellevõrra keerulisemad on olnud ka negatiivsed kõrvalmõjud. Juba tehtut maha lammutada ja hakata täiesti otsast peale ei ole ilmselgelt praktiline, kuigi see võiks kaasa tuua ressursside olulise ümberjaotumise ühiskonnas, nagu äkiliste muudatuste puhul ikka juhtub. Aga me teame – ja mis seal salata, ka näeme – praegugi vähemalt ühes suures Euroopa Liidu riigis, et see toob kaasa segaduse ja majandusliku kaose. Nagu juba mainisin, meil tõenäoliselt ei ole oma asukoha ega rahvaarvu tõttu piisavat strateegilist sügavust, et lammutustöö meie riigi jaoks ohtlikuks ei saaks. Me oleme ka majanduslikus mõttes alles Euroopa keskmike hulgas, niisiis oleks lammutustööga kaasnev tagasilangus meile oluliselt suuremaks probleemiks kui mõnes päris rikkas riigis. Niisiis – ei revolutsioonidele! Jah, olgem konservatiivsed! Tõeline konservatiiv on see, kes oskab piisavalt hästi hinnata toimuvaid ja eesootavaid muutusi ühiskonnas ning tasakaalustada neid nii, et meil ei oleks kunagi revolutsiooni tarvis! Hoidkem tehtut ja rääkigem ausalt, mida edasi paremini teha – ehitades, mitte lammutades! Tunnustame oma edu e-riigina! Oleme uhked oma rolli üle Euroopa Liidus ja NATOs – mitte lihtsalt liikmena, vaid asjaliku ja kohusetundliku kaasarääkijana. Ma tahan tunnustada ja tänada kõiki neid Eesti poliitikuid, tänu kellele oleme nii kaugele jõudnud. Aga räägime ausalt ka sellest, kuidas ühiskonna toimimist parandada. Õnn ei jõua igale Eestimaa õuele niisama ja iseenesest. Elu maal ei paku tänase tootlikkuse juures enam niipalju töökohti kui 30 aastat tagasi ja meist keegi ei tahakski neid kolhoosiaja töökohti, sest madala tootlikkusega töö eest ei saaks mõistlikku palka. Samas on ideid, millega regionaalse arengu erinevusi tasandada. Näiteks lihtne on mõista, et ükski sent vähenevatest eurotoetustest ei tohi kuluda pealinnas, vaid peaks korda tegema kaugeid külateid. Kindlasti aitaks ettevõtete tulumaksu jagamine nii, et ka omavalitsusel oleks piirkonna ettevõtlusest rohkem tulu. Me peame jõuliselt seisma selle eest, et meie maakonnakeskused püsiks – ja mõnes kohas ka uuesti taas muutuks – tugevateks keskusteks, kus on olemas kõik igapäevane, mida inimene üle oma elukaare vajab. Olen endiselt väga veendunud, et kohalikel omavalitsustel on ikka veel liiga pikk tee minna, et pakkuda oma inimestele sotsiaalseid tagatisi määral, mida meie riigi elujärg juba tegelikult võimaldaks. Jah, oma kohustuste mõistmine on omavalitsustel võtnud kauem aega kui tahaks, aga suutmatus pole ka ainult nende süü – ahistav ja valdkondade vahel koordineerimata ministeeriumibürokraatia mängib siin tihti oma rolli. Sotsiaalset tõrjutust esineb ka pealinnas ja mujal suuremates keskustes. Kesine keeleoskus, sest meil ei ole ikka veel ainult eesti keeles toimivate lasteaedade ja koolide võrku, on siin üks põhitegureid. Pole mingi privileeg jääda keeletuks maal, kus töötatakse, olgu ajutiselt või alaliselt. Kakskeelse koolisüsteemi tähtajatu jätkumine on ohuks eesti keele ja kultuuri kestmisele, ja see ei suurenda kuidagi Eesti riigi sidusust. Meil on üks riigikeel. On meie vastutus, et seda oskaks kõik lasteaiast kooli minejad, saati siis koolilõpetajad. Näete: teha on palju ja need majanduslikud võimalused, mis 30 aastaga on loodud, lasevad meil tegelikult teenida kogu Eesti rahvast. Teenida ka neid, kelle mure on viinud sinnani, et nad tahaks pigem lammutada ja otsast alata. Kui koos ja ausalt tegutseme, siis me võime oma ühiskonna kokku liita. Aga see eeldab ausust, siirast tahet igaüht mõista, omaenda poliitiliste otsuste heade külgede kõrval alati ka negatiivse kõrvalmõju märkamist, tunnistamist ja sellele leevenduste otsimist. Meie jaoks soodne ei ole täna ka suur geopoliitika. Nimelt on tänase maailma suurimad riskid meie suurima, globaalse jõuga liitlase Ameerika Ühendriikide jaoks hoopis mujal – seotud Hiinaga ja Kagu-Aasiaga laiemalt. Ainus põhjus, miks Ühendriigid meie piirkonnas oma ressurssi võiksid tahta kulutada just meie julgeoleku tagamiseks, on ühised väärtused. Meie ühised väärtused. Need väärtused, mis on Washingtonis Jeffersoni monumendil, USA iseseisvusdeklaratsioonis. Väärtused, mis on meie iseseisvusdeklaratsioonis ning põhiseaduses. Eesti põhiseaduse 12. paragrahv ütleb – kõik on seaduse ees võrdsed. Kedagi ei tohi diskrimineerida rahvuse, rassi, nahavärvuse, soo, keele, päritolu, usutunnistuse, poliitiliste või muude veendumuste, samuti varalise ja sotsiaalse seisundi või muude asjaolude tõttu. Rahvusliku, rassilise, usulise või poliitilise vihkamise, vägivalla ja diskrimineerimise õhutamine on seadusega keelatud ja karistatav. Samuti on seadusega keelatud ja karistatav õhutada vihkamist, vägivalda ja diskrimineerimist ühiskonnakihtide vahel. Ja nõnda edasi. Kogu põhiseaduse II peatükk kirjeldab meie inimestele põhiseadusega tagatud vabadusi kogu nende mitmekülgsuses. Sõnastades muuhulgas, et tsensuuri ei ole, et teadus ja kunst ning nende õpetused on vabad. Et igaühel on õigus jääda truuks oma arvamustele ja veendumustele. Loomulikult – iga sõnastatud vabaduse teine külg on alati vastutus selle eest, kuidas me oma vabadust kasutame. Sõnavabadus ei õigusta valetamist. Põhjendatud tähelepanu juhtimine riskidele ei ole hirmutamine. Mittenõustumine ei ole reetmine. Teise seisukohtadega mittenõustumine ei anna kuidagi õigust teda rumalaks ja maailmast mittearusaavaks tembeldada. Ajakirjaniku ebamugavale küsimusele ei pea vastama, kui ei oska või ei taha, aga ei saa keelata küsimast. Teisiti ei oleks Eesti enam vaba meedia tšempionite hulgas. Uudisnupus muidugi ei peaks kajastuma arvamus, fakt ja kommentaar olgu selgelt lahus. See on ka ajakirjanike vastutustunne, mis hoiab meid vaba ajakirjanduse tšempionite hulgas. Eesti põhiseaduse II peatükk on eriti selgelt pühendatud demokraatlikele väärtustele. See on side, mis hoiab meid kõigi meie liitlastega ühises väärtusruumis. See on Eesti riigi tüvitekst, mis tõestab kogu maailmale meie kuulumist vabasse Euroopasse. See on tekst, mis on püha kõigile, kes teenivad Eesti riiki ametnikuna, poliitikuna, kaitseväelasena, politseinikuna, õpetajana, arstina, ajakirjanikuna, kunstnikuna. See on tekst, milleta meie riik ei oleks vaba, milleta meie inimesed meie riigis ei oleks vabad. Ja see tekst on üksiti ka meie julgeolekugarantii. Meie põhiseaduse mõte elab, kui Eesti kodanike ja patriootidena demokraatlikke väärtusi kasutame ja laseme neid ka teistel kasutada. Põhiseaduse ees on kõik maailmavaated võrdsed, seni kuni nad ei lähe vastuollu põhiseaduses toodud üldiste õiguste ja vabadustega. Iga maailmavaate kandjad on teretulnud osalema poliitilises protsessis ja võistlema kohtade eest Riigikogus. Siia jõudnuna on iga Riigikogu liige oma mandaadis vaba ja saab lähtuda põhiseadusest ja omaenda väärtuskompassist. Vastuolu korral kahe viimase vahel kehtib muidugi põhiseadus. See, mis meie Eesti riigis täna toimub, on toimiv demokraatlik protsess. Demokraatiaga Eestis ei ole midagi valesti. Oli valija vastutus panna kokku uus Riigikogu ja valija on seda teinud. Valimised toimusid, võitja on selgunud, erakonnad on vabad arutlema võimaliku valitsuskoostöö üle ja Riigikogu iga liige on vaba hindama peaministrikandidaate. Presidendina ei ole mul õigust hinnata, milline võiks olla Riigikogu liikmete toetus ühele või teisele peaministrikandidaadile. Ainuke tee välja selgitada, kellel on Riigikogus toetus, viib läbi selle saali. On loomulik, et toetuse otsimisega siin saalis saab alustada valimised võitnud erakond. Täna alustab tööd XIV Riigikogu koosseis. Kõik siia jõudnud on siin demokraatlike protsesside tulemusena. Eesti demokraatia toimib. Aga võib-olla peaksime siiski mõtlema, miks on nii, et kuu pärast valimisi tunneb suur osa inimesi, nagu oleks midagi meie ühiskonnas katki tehtud? Mingid justkui kokku lepitud piirid ei kehti enam. Ja küsimus ei ole maailmavaatelistes seisukohtades, vaid tihtipeale viisakuses ja lugupidamises. Lugupidamises üksteise vastu ja kogu meie rahva vastu. Jah, meil ei ole demokraatia kriisi, valimised ja neile järgnev on protseduurilises vastavuses põhiseaduse ja demokraatlike väärtustega. Aga meil siiski on väärtuste kriis. Põhiseaduses kirjeldatud vabadusi ja väärtusi, aga ka nende vabaduste ja väärtuste kaitsjaid rünnatakse erinevatel ettekäänetel. Rünnatakse nii neid, kes töö tõttu seisavad väärtuste ja vabaduste kaitsel. Naeruvääristatakse neidki, kes kodanikuna sõna võtavad, et hoida me vabadusi ja väärtusi. Sekka narritakse ja naeruvääristatakse neidki, kes tunnevad, et senised suundumused nende vajadustele ei vasta ja on seepärast skeptilised ka vabaduste ja väärtuste endi suhtes. Kui me sellel laseme süveneda, on peagi kriisis ka meie demokraatia. Aga siis on juba hilja. Mida teha? See on alati kõige tähtsam. Olla eeskujuks. Ja et oleks kergem eeskujuks olla, lubage mulle lõpetuseks üks väike isiklik mälupilt. See mälupilt on mind ennast alati toetanud, kui olen kõnelenud siit puldist, mõne Riigikogu komisjoni või ka fraktsiooni ees, Vabariigi Presidendina või mõnes muus rollis. See oli aastal 1999. Üks minister tuli Riigikogu ette plaaniga, millesse ta ise siiralt uskus ja mis oli tema arvates vajalik, et Eestis asjad paremini läheksid. Arutelu siin saalis ei kujunenud ülearu konstruktiivseks. Võib-olla oli ka plaan halb, kes seda enam mäletab, aga minister ei olnud üldse kurb selle pärast, et plaan ei lennanud. Tema tundis, et see saal oli rünnanud teda, inimest, mitte tema plaani. Seadnud küsimuse alla tema mõistuse ja kui ma õigesti mäletan, siis isegi välimuse. Asja arutades ütles toonane sotsiaalminister Eiki Nestor: vaata, sõber, jäta nüüd üks asi endale igaveseks meelde või vähemalt seniks, kuni Sa Eesti Vabariigis minister oled. Sest see on väga tähtis, üldse kõige tähtsam asi. Ja nimelt – Riigikogu puldist kõneled Sa oma rahvaga. Mitte kunagi ainult selle saaliga siin. Mitte kunagi selle inimesega, kes on Sulle küsimuse esitanud. Mitte kunagi ainult selle inimesega, kes siin saalis küsides on Sind pilganud või isegi solvanud. Siit puldist kõneldakse oma rahvaga ja ainult oma rahvaga. Vana hipit täna siin ei ole, tervisi talle Hiiumaale. Aga aitäh Sulle, Eiki, ma olen kindel, et siin saalis on paljudel meeles mõni Sinu antud, esindusdemokraatia valu ja vaevaga seotud õppetund, mis aitab Riigikogus olles kogu rahvast esindada ja siit kõnepuldist kogu rahvaga rääkida. Jõudu tööle, austust üksteise ja me rahva vastu!"
"Vabariigi Presidendi tervitus Eesti Film 100 aktusel Tartu Ülikooli aulas 30. aprillil 2012","Ilves",2012,"Austatavad daamid ja härrad,Hea filmirahvas, kallid sõbrad. Kui ma enne siiatulekut heitsin väga põgusa pilgu Eesti filmiloo esimesele, Teise maailmasõja eelsele perioodile, siis jäi silma paar paralleeli ammuste aegade ja tänase päeva vahel, mida teie loal täna siin isegi aegadeüleseks sillaks nimetan. Esiteks, iseseisva Eesti kinokunstil on alati raha nappinud, toodetud filmid pole pea kunagi tehtud kulutusi tagasi teeninud. Alati on Eesti riik kodumaist filmitööstust enda meelest jõukohasel määral toetanud. Filmirahva endi hinnang nii toona kui praegu on olnud märksa kriitilisem. Raha on alati olnud liiga vähe. Teiseks, ja siin saab rääkida juba mõningatest erinevustest: kunagise Eesti Kultuurfilmi toetusel sündinud ja meile täna teada olevad filmid liigituvad enamasti ühe Euroopa väikeriigi igapäevast elu-olu valgustava ringvaatelise dokumentalistika alla. Meie taastatud iseseisvuse ajal räägitakse eelkõige kunstilisest loomingust, kuigi olustikufilmid on jätkuvalt väga head. 1930ndate aastate, ja eriti niinimetet vaikiva ajastu filmitoodangu puhul võib igasuguse valehäbita rääkida riiklikult toetatud propagandast. Meie värskemas filmiminevikus on esikohal pigem kunstilised sihid. Aga on ka patriotismi ja pateetikat. Millest jõuan kohe loogiliselt kolmanda ja viimase mõttesillani, mis eelmisega päris tihedalt seotud: 1930ndatel aastatel oli riigivanem ja pärastine president Konstantin Päts filmilinal päris keskne tegelane, ümbritsetuna juubeldavatest rahvahulkadest ja lilli kinkivatest lastest. Nüüdsel ajal on Eesti film teinud ka siin sammu kunsti suunas. Riigipea maakonnavisiitidest enam filmikroonikat ei sünni. Võib-olla põhjusel, et ajastu pole enam vaikne, vaid kohati päris vali. Aga ehk pigem seetõttu, et filmikaamerate asemel on kohal televisioon. Küll aga sai minust endast juhuste kokkulangemise tõttu osaline ühes komöödiafilmis. Olen seda filmi ühe korra näinud ja seetõttu tean, et Jan Uuspõld jõudis lõpuks Tartusse. Ma ise lubasin kinolinal poliitika sinnapaika jätta ja hoopis tisleriks hakata. Läks teisiti. Mis tõestabki ju meile ehedal kombel, et tegelik elu ja kinokunst on hoopis erinevad asjad. Head sõbrad, siin saavad minu paralleelid tänaseks otsa. Ehk saame lisa ja teistsuguseid võrdlusi kohe, kui algab selle aktuse sisulisem osa ehk akadeemilised ettekanded. Nagu kogu muu elu, on ka kinokunst teinud sajandiga läbi tohutu arengu. See, et viimasel Oscarite galal saatis edu tummfilmi, tunnustab vististi head ideed ja näitlejate meisterlikkust, mitte aga seda, et filmikunst on võtnud suuna tagasi oma lapsepõlve. Hea idee ja meisterlik teostus. Need märksõnad kehtivad kõigis elu ja kunsti valdkondades. Nagu koolipoiste poolt garaažis idanema pandud ideest võib saada maailma tuntuim ja jõukaim firma, nii võib ka tänapäeva mõttes tühise eelarvega tehtud film panna endast kõnelema kogu maailma. Oleme oma taastatud iseseisvuse ajal paljudel aladel tõestanud, et saame riigina hakkama, et oleme leidlikud ja originaalsed. Et meid ei takista see, et oleme väikesed, et meid on vähe ja et meil on raha alati vähe. Kindlasti vähem kui teistel. Seetõttu soovin kinorahvale häid, julgeid, uuenduslikke ja nutikaid ideesid. Soovin Eesti filmile meisterlikkust ka tema teisel aastasajal. Palju õnne, Eesti film, Su parimad päevad on kindlasti veel ees. Ma tänan."
"Vabariigi President Eesti Rahvusringhäälingu 90. aastapäeva tähistamisel Estonia kontserdisaalis 17. detsembril 2016","Kaljulaid",2016,"Head ERRi inimesed, Palju õnne sünnipäevaks! Rahvusringhäälingu seadusest loeme, et Rahvusringhäälingu tegevuse eesmärk on kaasa aidata Eesti Vabariigi põhiseadusega sätestatud Eesti riigi ülesannete täitmisele. See on suur ja oluline ülesanne. Aga täna siin on mul hoopis tunne nagu oleks mõne hea sugulase juubelil. Tead, et kogu suguvõsa on kokku tulnud ning saad tulla südamerahus teadmisega, et ka juubilar ise on täie tervise juures. Suur osa eestimaalasi nõustub minuga, kui ütlen, et rahvusringhääling ongi pereliige. Teate ju seda tunnet, kui tänaval tuleb vastu teleekraanilt tuttav saatejuht ja instinktiivselt teretad teda. Pärast alles taipad, et tegelikult sa ju ei tunnegi teda. Või kui õhtul poesabas hakkab sinu selja taga rääkima tuttav raadiohääl, siis tundub veider, et ta ei räägigi, mitme sekundi kaugusel esimene eestlane kõige kiiremast norralasest parasjagu oligi. Nii kodused ja soojad suhted ongi eestimaalasel rahvusringhäälinguga. Seda peegeldab ka usaldusreiting, mis on palju suurem tunnustus teie tehtavale tööle kui mõni auhind või mingi saatevööndi vaatajanumbrite võrdlus. Hea kvaliteediga objektiivne tele- ja raadiokanal tõenäoliselt tahaks muidugi olla kõige vaadatum kanal. Aga tegelikult pole see kõige olulisem. Natuke töötab ERR kindlustuspoliisina ses maailmas, kus tihtipeale ei saa enam väga lihtsalt aru, mis on teave ja mis libateave. Sestap on usaldusnäit isegi olulisem kui vaatajanäit. Igaüks teab, kus on usaldusväärne informatsioon. Isegi kui AKd või Välisilma vaadata ei viitsi, siis tead vähemalt seda, et kui maailm tõsiselt üle mõistuse käima hakkab, saab sealt seletusi. Usaldus on tunnustus, usaldus on ka vastutus. Veel kolmkümmend aastat tagasi oli informatsiooni leviku lakkamiseks vaja eeter vaikseks sundida. Praegu on pea samamoodi võimalik eetrit halvata seda infoga üle külvates. Üks asi on kõik see, mida ei saa nimetada ajakirjanduseks, kuid mis käib meedia definitsiooni alla. Aga selle kõrval peame järjest rohkem arvestama ka teadliku ja sihipärase desinformatsiooni levitamisega. Kuigi aasta lööksõnaks 2016 on sõna tõejärgne, siis ma ei taha kuidagi leppida, et meil ongi käes tõejärgne ajastu. Ei ole. Tõejärgseks võivad seda pidada need, kes ei taha pingutada tõe ülesleidmisega. Tõejärgseks võivad tahta maailma nimetada need, kelle eesmärk ongi segadust külvata ning kasutada meediakanaleid hoopis mingiks muuks eesmärgiks. Ärme lepi sellega, et niisuguseid leidub. Ärme ise võta üle sõnavara, mis proovib muuta tasakaaluka ajakirjanduse mõttetuks ja tõestada, et see on võimatu. ERR saab ja peab jätkuvalt tegelema faktiga ja nende tasakaaluka analüüsiga. Kui me mõtleme ajas 30 aastat tagasi, siis tundub, et maailm on palju muutunud. Meedia on tundmatuseni muutunud. Muutunud sügavamaks, mitmekihilisemaks ja palju laiemaks. Infot on nii palju rohkem. Kõige kohta. Kui 30 aastat tagasi oli peamine väljakutse info saamine, siis täna on kõige suurem väljakutse info ignoreerimine. Või kui täpne olla, siis just selle olulise info välja sõelumine. Maailm meie ümber muutub järgmise 30 aastaga aga veel oluliselt rohkem, kui eelmisega. See käib ka meedia kohta. Infot sisaldavat bittide hulka näitavad graafikud sööstavad kindlasti ka edaspidi sirgjoones üles. Seda olulisemaks muutub ajakirjanike, toimetuste ja meediakanali roll. Seda vastutusrikkam on rahvusringhäälingu roll nii Eesti kirjeldamisel kui välismaailmas toimuva vahendamisel. Jah, muidugi meil kõigil on tänapäeval võimalik ka ise New York Timesi lugeda või BBC uudiseid vaadata. Jah, järjest rohkemate inimeste jaoks kaotab traditsiooniline meedia üldse mõtte ning info hankimisel piirdutakse erinevate online-platvormidega. Kuid sellegipoolest just teie seaduses on kirjas – peate aitama kaasa Eesti riigi ülesannete täitmisele. Selliste ülesannete täitmisele, mis on kirjas meie Põhiseaduses. Sellepärast on teie käsutuses jupike riigieelarvet, et saaksite oma seadusest tulenevat tööd teha. Ja sellepärast on meil televaatajana õigus oodata teilt objektiivset ja olulist infot, põnevat ja põhjendatud mitmekülgset arvamust pea suvalisel hetkel, kui meile tuleb pähe mõni ERRi kanal sisse lülitada või üha enam hoopis internetist podcaste välja tuhnida. Meelelahutusel muidugi on oma koht ERRi kanalitel, aga ma ei kurvasta, kui ERRi meelelahutus või seriaal jääb alla erakanalitele. Ma kurvastaksin siis, kui AK jääks alla erameedia meelelahutuslikele uudisprogrammidele. Seal on teie seadusest tulenev kohustus olla parem, Tujurikkuja on boonus, aga tema puudumine ei riku isegi tuju, ammugi siis Ringhäälinguseadust. Aitäh teile teie töö eest! Ilusat pidu!"
"Vabariigi President foorumil “Kuidas hinnata Eesti edu?” Lauluväljaku Klaassaalis 21. detsembril 2010","Ilves",2010,"Mu daamid ja härrad,head sõbrad. Oleme jõudmas Eesti uuema ajaloo järjekordsesse pöördepunkti. Seekord seisame euroala lävel. Veel kümme päeva ja astume üle ukse sisse. 1. jaanuaril saab otsa meie pikaajaline liitumiste jada: Euroopa Liit, NATO, Schengeni ühine viisaruum, kuu alguses OECD ja lõpuks euroala. Nüüd oleme kõigi oma Läänemere naabritega võrreldes kõige integreerunum riik, kuuludes ainsana kõikidesse eelpool mainitud “klubidesse”. Aga seekord pole tegemist revolutsiooniga, millega me viimasel kahel aastakümnel ära oleme harjunud. Euro puhul saame rääkida loomulikust arengust. Räägime sammust, mida oleme astunud vähemalt seitse viimast aastat. Euroalaga liitumise otsustasime ühiselt ära 2003. aasta sügisel referendumil, kui otsustasime, kas astuda Euroopa Liitu või mitte. Lahtiseks jäi vaid küsimus – millal? See sõltus meie endi tahtmisest, riigi ja majanduse arengust ning sihikindlast tööst. Asjaolu, et Eesti liitub ühisrahaga mõneti keerulisel ajahetkel, on puhas juhus. Pikemas perspektiivis ei muuda see meie jaoks midagi. Euroala võlaprobleeme ei tekitanud majanduskriis. Probleemide seemned külvati mulda aastakümned tagasi, siis, kui Euroopa ühisraha idee liikus vaid kõige julgemate visionääride peades. Seetõttu teeb ka praeguste probleemide lahendamine eurot vaid tugevamaks. Ja Eestil on võimalus olla selle protsessi vahetu osaline. Mu daamid ja härrad. Vaadates ajas tagasi ja võrreldes end oma kunagiste niinimetet idabloki saatusekaaslastega, on Eesti otsuseid sageli esile toodud kui julgeid ja uuenduslikke. Seda kinnitavad pea kõik teadlased, kes on uurinud postkommunistlike riikide arengut. Esile tõstetakse küll erinevaid reforme, ent sõnum on sarnane: Eestit eristavad teistest saatusekaaslastest otsustavus, julgus, riskialdis lähenemine ja valmisolek alustada täiesti uut- ja teistmoodi. Tänasesse konteksti sobib heaks näiteks eelkõige rahareform 1992. aastal, mis oli ühtlasi ka esimene suurtest reformidest vahetult pärast iseseisvuse taastamist. Võrreldes saabuva euroga, oli tollane üleminek raskem, kuid nende olulisus on täiesti võrreldav. Eesti krooni tulemine tähendas väljumist rublatsoonist. See tähendas teekonna algust arenenud maailma suunas. Euroalaga liitumine tähendab taas Euroopasse jõudmist. Euroalasse jõuame oma regioonis taas esimeste hulgas, kuigi seekord mitte päris esimestena. Koos Eesti krooniga tuli Eestimaale eelkõige raha stabiilsus, aga tuli ka finantsdistsipliin. Eesti krooni ja saksa marga fikseeritud vahetuskurss ei ole asi, mis püsiks iseenesest. See lõi eeltingimused, et Eesti saaks oma majanduse üles ehitada. Ma arvan, et me kõik võiksime täna tänulikult meenutada neid mehi ja naisi, kelle julgus teha asju teistmoodi meile 18 ja pool aastat tagasi oma krooni tõi. Nimeliselt märgin siin ära kolm tuntumat nende hulgast, keda meie hulgas enam ei ole. Need on Rudolf Jalakas, Uno Mereste ja Rein Otsason. Head sõbrad. Eesti kroon on meile kõigile armas. Ta on, esiteks, ilus. Teiseks, me oleme temaga harjunud. Ja kolmandaks, ning peamiselt, on kroon paljudele märk selle kohta, et oleme riik. Seepärast võib krooni käibelt kadumine tekitada paljudes vastuolulisi tundeid. Sealhulgas ka kurbust. Ometi, emotsioone täiesti kõrvale jättes, peaksime mõistma, et meie kroon on kogu aeg olnud vaid teistsuguse pildiga Saksa mark või euro. Et see on raha, asi, kokku lepitud vahend kaupade ja teenuste eest tasumiseks. Mida on meil kas piisavalt või vähe. Ka koledama pildiga raha puhul oleks meil teda ikka niisama palju või vähe kui täna. Euro käibeletulek Eesti ametliku vääringuna ei muuda meie väärtushinnanguid. Tugev euro ja usaldusväärne majandus ning sealtkaudu Eesti rahva heaolu on võimalik vaid juhul, kui me oskame teha mõistlikke otsuseid. Veelgi enam: saame julgesti väita, et Eestit oodatakse euroalasse. Kehastab ju Eesti neid rahapoliitilisi väärtusi, millel euro peab seisma. Meie oleme neile truud olnud 18 aastat. Seetõttu ootab ööl vastu 1. jaanuari meid ühtaegu vähe ja palju. Vahetub raha välimus. Teisalt paraneb Eesti rahvusvaheline staatus, nii meie endi kui eriti meie välispartnerite silmis. Lugupeetavad daamid ja härrad, Krooni tulek märkis meie majanduse esimesi edusamme. Sellega algas meie majanduses tegelik üleminekuaeg. Samuti võime tõdeda, et üks suur etapp Eesti ajaloos saab euro tulekuga otsa. Liitumine euroalaga lõpetab iga-aastase gripilainena leviva jutu krooni võimaliku devalveerimise kohta. Lõppevad ka kasutud vaidlused selle üle, milliseid meie probleemidest euro lahendab ja milliseid mitte. Küll on aga selge, et koos euroga muutub laiem taustsüsteem. Meil on nüüd kergem end teistega võrrelda. Kõiges muus peame ise jätkuvalt pingutama, et oma probleemidega hakkama saada. Oleme loodetavasti majanduskriisist väljumas. Paraku on selle kaasnähuks ka viimaste kuude kiire hinnatõus, mida kiputakse sageli saabuva euro süüks ajama. Hindu tõstavad ikkagi inimesed, mitte aga 1. jaanuaril muutuv vääring. Kriis näitas, et meie majanduse struktuur ei vasta veel arenenud maailma tasemele. Ka Eesti ettevõtete tootlikkus ja konkurentsivõime ei ole veel piisavalt head. Sageli piirdub meie arusaam konkurentsivõimest vaid hinnakonkurentsiga. Majanduse struktuursed probleemid viisid praeguse kõrge tööpuuduse tekkimisele. Globaalse kriisi “teene” on siin selles, et seisame oma probleemidega silmitsi kogu nende ehtsuses ja koleduses. Täna on meie ees korraga vähemalt kaks rasket küsimust: kuidas tõsta tootlikkust, see tähendab liikuda rahvusvahelises kvaliteediahelas kõrgemale, ning kuidas suurendada samal ajal tööhõivet. Õige vastus neile küsimustele peaks sobima ka tänase konverentsi teemale – kuidas hinnata Eesti edu? Ikka toimiva riigi ja õnneliku rahvaga. Kõige laiemas vaates on küsimus selles, kas me oleme õigesti mõistnud ja mõtestanud järgmiste kümnendite vajadusi? Kas ja kuidas oleme aru saanud 21. sajandi maailma arengusuundadest? Seistes nüüd kindlalt “maailmakaardil”, lasub meil ka kohustus mõista maailma megatrende. Seda enam, et Eesti suurus ei võimalda neid trende nihutada meile soovitud suunas. Mu daamid ja härrad, Lähenevaid valimisi silmas pidades ongi keskne küsimus “mida teha?”, mitte aga “kuidas teha?”. Valede asjadega tegelemiseks pole meil aega. Selleks areneb maailm meie ümber liiga kiiresti ja strateegilisi möödalaskmisi andeks ei anta. Et me täna küsime – kuidas mõõta Eesti edu? – siis järeldagem sellest, et oleme seni olnud edukad. Eesti arengu senine lugu lubab meil püsti seada uusi eesmärke, kohendada kurssi ja – mis peaasi – olla jätkuvalt julge ja uuendusmeelne. Euro tulek ei tähenda, et Eestist peab saama igav Euroopa riik. Tagasivaates langes meie iseseisvuse taastamine 1990. aastate alguses mitmes mõttes heasse aega. Maailm oli rahulikum kui praegu. Koguni nii rahulik, et ennustati ajaloo lõppu. Majanduskeskkond meie ümber oli soodne. Eestit täitis ootusärevus, kõik suured muutused olid kodeeritud väljendeisse “oma riik” ja “oma raha”. Praegu, ligi 20 aastat hiljem, on me ümbrus palju kirjum ja keerulisem. Õnneks oleme ka ise kahe aastakümnega palju targemaks, küpsemaks ja muu hulgas ka jõukamaks saanud. Kõik see lubab loota, et me leiame mõistuse ja tahte vahetada käiku ning leida muutunud keskkonnale sobilikke uusi lahendusi. Jah, me vajame lahendusi, mitte vaid visioone. Vastasel juhul istume kahekümne aasta pärast jälle siin saalis ja isegi konverentsi pealkirja poleks vaja muuta. Nii tulekski Eesti edu hinnata – see on piisav, et edasi minna. Ma tänan tähelepanu eest."
"Vabariigi Presidendi Jõulurahu Kuulutamine 24. detsembril 1994","Meri",1994,"Armsad kaasmaalased Eestis ja maailmas! Täna, 24. detsembril 1994 kordan Tallinna vana raekoja ees Jõulurahu väljakuulutamise ajaloolist traditsiooni, mille Eesti rahvas on saanud muude Põhjala rahvastega päranduseks 17. sajandist kuninganna Kristiinalt. Et me taastame traditsiooni, lubatagu mul Eesti Vabariigi Presidendina lisada neile pühalikele sõnadele omapoolse täienduse. Jõulurahu hõlmab nii Jõulusid, mis on taassünni sümbol, kui rahu - kaasa arvatud rahu endises Jugoslaavias ja Tšetšeenias - mis on inimese lootuse, tuleviku ja kultuuri sümbol. Inimesed on kõik erinevad, ometi ühendab meid midagi, mis on erinevustest suurem, võimsam ja pühalikum. Oma vabariigi suveräänsust ja riiklikke tunnuseid Põhiseaduse alusel taastades lubatagu mul öelda, et see suurem, võimsam ja pühalikum tervik on meie armastus ja truudus Eestimaale. Taganegu selle ees meie erakondlikud erimeelsused pisiasjades, et suudaksime alati silmade ees hoida peaasja: meie isamaa õnne, arengut, seaduslikkust ja rahu. Koondugem väärikal ja viljakal kombel selle ülima eesmärgi ümber, maha surudes inimliku kõrkuse ja uhkuse, kuid mitte oma põhimõtted. Valitsegu Jõulurahu kõigepealt meie südametes ja ühendatud mõistuses, meie ligimesearmastuses ja poliitilises kultuuris, meie sõbralikus läbisaamises kõigi naaberriikidega, meie vastutuses Eesti tuleviku eest. Ja nüüd täidan Eesti Vabariigi Presidendina kohustuse, mida enne mind on siinsamas Raekoja väljakul aastasadade eest täitnud varasemad põlvkonnad, kellelt oleme üle võtnud Eesti kultuuri ja õigustraditsioonide järjekestvuse. Üle kolmesaja viiekümne aasta tagasi kõlasid siin väljakul järgmised käsusõnad, mis jäävad korduma meie lastele ja lastelastele Eesti Vabariigis täna ja igavesti. Kuulutan Jõulurahu kuninganna Kristiina sõnadega: ""Homme, kui see Jumalale on meelepärane, jõuab kätte meie Issanda ja Lunastaja armurikas sünnipäev. Ja seepärast olgu nüüd välja kuulutatud üleüldine Jõulurahu, ja olgu kõik asjaosalised üles kutsutud seda püha pühitsema sobiliku hardumusega, ja ka muidu ennast üleval pidama rahulikul ja viisakal kombel. Kes aga selle rahu vastu eksib ja Jõulurahu seadusevastase või ka ebasobiva käitumisega rikub, seab ennast sellega raskendavate asjaolude kätte süüdi ja langeb karistuse alla, nagu seda igaühe kohta Seadus ja korraldused ette on näinud. Ja lõpetuseks olgu kogu riigi elanikkonnale soovitud rõõmurikkaid Jõulupühi ja Jõulurahu, mis kestku terves riigis Kanutipäevani 13. jaanuaril. """
"Vabariigi President tehnoloogia arenduskeskuste toetusotsuste kätteandmisel Tallinna Reaalkoolis","Ilves",2009,"Mu daamid ja härrad,head sõbrad! Elame suurte muutuste ajal. Viimased aasta-poolteist on kahandanud maailma jõukust triljonite dollarite võrra. Nii on ka Eesti majanduse arvepidamisest kadunud arvestatav kogus kroone, mida mõõdame kümnete miljarditega. Olles täna eilsega võrreldes vähem jõukad, saame ka vähem kulutada ja tarbida. Kokkuhoid ja säästmine on täna igaühe mure. Riigi, ettevõtja, iga perekonna ülesanne. Mulle isiklikult meeldib president Obama kabinetiülema talvine mõte, mille järgi ei tohi ühtegi head kriisi lasta niisama raisku minna. Selles peitub iva, et iga kriis ja mure peidab eneses ühtaegu uusi võimalusi. Raskusi ületades muutume me tugevamateks, majanduskriisist välja tulles on meil šanss pöörata meie riigi ja ettevõtete arengus uus lehekülg. Meil on võimalus ise kirjutada oma loo järgmine peatükk. Selleks vajame mõtteviisi muutust. Peame vabanema mugavusest, peame end lahti raputama võltsist eduretoorikast ja selle asemel tegema valikuid, mis näitavad, et oleme rasketest aegadest õppust võtnud. Silmapaistvate leiutiste loomisele on alati eelnenud frustratsioon seni kasutusel olnud lahenduste ammendumisest. Eesti majandus vajab julgustavaid sõnumeid ja käimalükkavaid tegusid. Edasi saame liikuda vaid koos, mäkke ronida ühise pingutuse jõul. Peame julgustama neid, kes ei karda uutmoodi mõelda, uueneda ja uuendada. Õppimise, uute valikute ja muutumise eelduseks on teadmised ja nende baasil tehtav mõttetöö. Parem informatsioon, paremad teadmised aitavad inimestel teha paremaid valikuid. Äris, poliitikas, igal pool. Peame aitama neid, kes tahavad õppida ja areneda, sest nendest uutest lahendustest, innovatsioonist, sünnivad arenguks ja Eesti muutmiseks vajalikud uued teadmised. Innovatsioon ehk uuenduslikud lahendused ei sünni pelgalt heast tahtest või oskuslikult ritta seatud võlusõnadest. Innovatsioon pole nõidus ega võlukunst, vaid sümbioos, mis tuleneb praktilistest eeldustest ja loovast mõtlemisest. Nende eelduste loomiseks on täna Eesti riigil hädapärased võimalused ja vahendid olemas. Leidlikkus ja julgus vajavad turgutust – seda enam, et seni kasvu finantseerinud laenuallikad on kokku kuivanud. Olen seetõttu rahul, et riigi seni suurim investeering ettevõtluse soodustamisse – miljard krooni – suunatakse arenduskeskustesse just nüüd. Arenduskeskused, keda täna toetame, on õppetöö ja ettevõtluse vahelise koostöö parim platvorm. Olgu valdkonnaks nano- või toidutehnoloogia, tarkvaraarendus või viljatuse diagnostika – koostöö toob kasu nii uurijatele, kes keskenduvad ettevõtete reaalsetele probleemidele, kui ka ettevõtjatele, kes uurimistöö tulemusena toovad turule uusi, meie uutele vajadustele vastavaid tooteid. Täna teame, et mida enam nutikaid ettevõtjaid koguneb ühte kohta, seda atraktiivsemaks muutub see koht teistele sarnase mõtteviisiga inimestele. Uuenduslikud ettevõtjad kogunevad sinna, kus soodustatakse tehnoloogia arengut, kus loovus on hinnatud ja kus fookuses pole ideoloogia, vaid inimene ja tema elukvaliteet. Innovatsioon pole ainult küsimus investeeringutest või soodsatest maksudest, vaid eelkõige ka küsimus kultuurist ja elukeskkonnast. Just seepärast on edukaks kujunenud Räniorg, Tokyo, San Francisco, Route 128, Minneapolis/St. Paul, Houston, Seattle, aga ka Haifa, Stuttgart, München, Stockholm. Ma ei näe ühtki olulist takistust, miks Eesti ei saaks, ei võiks või ei peaks kasvama ambitsioonikate programmide toel Euroopa innovatsiooni tõmbepunktiks. Meie nõrkused kriisi ajal – avatus välismaailmale ja selle tõmbetuultele ning väiksus – muutuvad uues kontekstis meie tugevusteks. Meil on võimalik neid tugevusi võimendada targa poliitika ja heaperemeheliku suhtumisega oma kodumaasse. Eesti majandus vajab praegu positiivseid sõnumeid ja mul on hea meel, et need sadakond ettevõtet, keda täna tunnustame, saavad nüüd teha ka suuri tegusid. Hiina filosoof Lao Zi on öelnud, et iga tuhande miili pikkune teekond algab esimesest sammust. Usun, et üks esimene samm meie edu teekonnal astutakse täna. Jään ootama teateid teie peatsetest edusammudest! Tänan!"
"Vabariigi President Kadrioru roosiaias „Talendid koju!“ kogunemisel 15. juunil 2011","Ilves",2011,"Head sõbrad. Olen kutsunud teid täna siia, et võiksime omavahel alustada diskussiooni, kes ja kus me tahame olla. Selle arutelu edust võib oleneda osaliselt Eesti edasine käekäik. Mõttevahetuses Eestist lahkumise ja naasmise üle pole iseenesest midagi uut. See on väldanud sajandi, ehk isegi kauem. Uue hooga puhkes see diskussioon eelmisel aastal, kui neli välismaalt tagasi tulnud eestlast algatasid projekti Talendid Koju ja välismaal elavate eestlaste kaasamiseks internetiportaali. Teema päevakajalisust ja olulisust kinnitas seegi, et Eestist lahkumine rakendati ühe hobusena viimaste valimiste vankri ette. Valdavalt on tagasi tulemise mõttevahetus siiani meenutanud mõistulugu kahest pimedast mehest, kes üritavad kirjeldada elevanti. Üks peab seda looma suureks kastmisvoolikuks ja teine sammastega majaks. Ehk siis nad kirjeldavad elukat nende tunnuste järgi, kuhu enda käsi on küündinud. Päris vähe on olnud kuulda nende häält, kes elevanti näinud või koguni selle seljas sõitnud. Nende häält, kes on ise pikemat aega mujal elanud ja töötanud ning siis ühel või teisel põhjusel otsustanud Eestisse kas naasta või hoopis esimest korda tulla. Teie olete need nägijad ja selle teema eksperdid. Kindlasti olete te Eestisse tagasi tulemise teemale palju mõelnud. Ja nii ehk sünnib me tänasel kokkusaamisel taas üks neist kuulsatest ja headest Eesti ideedest, mis aitavad teha Eestit paremaks, avatumaks ja suuremaks. Head sõbrad! Nagu ütlesin, olete just teie selle arutelu eksperdid, sest te olete olnud siin, ja siis seal, ja nüüd olete jälle siin. See küsimus hakkab puudutama pea kõiki Eesti kodanikke, eriti pärast 1. maid, mil Eesti Vabariigi kodanikele laienesid kõik tööjõu vaba liikumise õigused kogu Euroopa Liidus. Nüüd lõpuks oleme tõesti vabad. See vabadus tähendab, et nii nagu teised on vabad Eestisse tulema, oleme ka meie vabad Eestist lahkuma. Nõukogulik sunnismaisus on ammu lõppenud ja ka unustatud. Umbes nagu ligi 200 aastat tagasi kaotatud pärisorjus. Eesti iseseisvuse taastamisega kadus piir, et Eesti rahvast ei lastud välja. Nüüd on kadunud viimane takistus, et meid ei lasta sisse, mujale Euroopasse tööle. Ja kes poleks oma sisimas mõelnud Juhan Viidingu sõnadele: Eluaeg olen tahtnud õue. Mida see mulle tähendab? See on hinge ainuke nõue, mis mind elule lähendab. Ehk teisisõnu, ma pean täiesti loomulikuks, et eestlane tahaks õue, elada ja töötada mõnes teises kohas, see tähendab välismaal. Pean seda peaaegu vajalikuks, et me kõik saaksime paremini hakkama, et meil oleks avaram pilk, et me tunneksime endid paremini ja et me oleksime iseenda vastu ausamad. Kuid sellel on ka oma varjupool. Ei, mitte statistika, demograafia või poliitilise retoorika tasemel. Vaid just hingeliselt. Üks eestlasena, või tegelikult mis tahes rahva esindajana, välismaal elamise ebameeldivaid äratundmisi on see kohati ängistav üksilduse tunne, mida adud mõistes, et üks oluline osa Sinust jääb teistele mõistmatuks. Kus Eesti ja kõik, mida see mõiste endas kätkeb Sus eneses, ei ütle peaaegu kellelegi mitte midagi. Ent paraku tunnevad paljud sedasama Eestisse tagasi tulles. Et oled kuidagi teistsugune, et päris hästi ja peaaegu kunagi ei mõisteta päris lõpuni seda mitte kõige kergemini tulnud otsust teist korda rebida lahti kaualoodud sidemed ja tulla tagasi. Tulla tagasi või tulla esimest korda. Sinna, kust oled pärit ja kuhu oma hinges kuulud. Eestisse tullakse tagasi väga erinevat moodi. On neid, kes pole kunagi siin olnud, kuid kelle vanemad on siit pärit. On neid, kes läksid ajutiselt, aga jäid kauaks. Ja on neid, kes läksid armastuse või hariduse või töökoha pärast, aga ikkagi tulid tagasi. See kõik on sageli jäänud arusaamatuks neile, kes pole kunagi läinud ega kusagilt tagasi tulnud. Võõrastamisele lisandub alateadlik hirm, et tagasi tulija on millestki kuidagi parem, on konkurent või välja kujunenud rahu rikkuja. Igatahes teistsugune. Meid on maailmas nii vähe, et iga inimene, iga kaasmaalane, iga eestlane on talent ja väärtus iseenesest, mida tuleb pigem hoida kui pilgata. Nii seda talenti, mis on juba jõudnud puhkeda, olgugi võõrsil. Või seda talenti, mis ootab veel oma õiget hetke. Sest mis on alternatiiv? Hoida vabu inimesi väevõimuga kinni? Öelda, et ärge minge ära? Või ärge tulge tagasi? Liiga sageli olen tunnetanud just seesugust kiivusega segatud tigedust. Et ei tohiks lasta, et ei tohi minna, ja kui mindud, siis parem jäägugi sinna. Mind on pikemat aega kummitanud tunne, et halvustav reaktsioon oma inimeste tagasi kutsumise ideele peegeldab ka käega löömist oma riigile ja lootusetust. Et hea on kusagil mujal, seal kus mind ei ole. Ning vaid lootusetu luuser raiskab oma elu siin, Eestis, tarbetult, unistades tähetunnist, mis niikuinii kunagi ei koida. Ehk ma eksin ja utreerin ka, aga ma arvan, et mitmed teist on sellist suhtumist kogenud. Ent samas, ma arvan, peaksime rahvana lahti saama kahest mõtteviisist, pateetikast ja vulgaarsest materialismist. Esimese all pean silmas ideed, et iga Eestist mis tahes põhjusel lahkuja reedab oma kodumaa. Ning et naasmine on isamaaline kohustus, otsekui polekski me inimesed, vaid juhanliivilikud mesilased. Vulgaarmateralistlik käsitlus väidab, et Eestisse naasmise lootus kerkib päevakorda alles siis, kui me palgad siin on niisama kõrged kui kusagil „seal“; kohas, kus praegu elatustase kõrgem, suhtumine inimlikum ja elukvaliteet parem. Teadlased on juba ammu avastanud, et teatud sissetuleku suurusest ja SKT tasemest alates muutub kodumaa lahkunutele uuesti atraktiivseks ka juhul, kui naasmine tähendab elatustaseme olulist langust. Sest kui kodumaal on saavutatud teatud tase – uuringute järgi muide madalam kui enamikes Euroopa Liidu riikides – siis muutuvad mõned muud asjad uuesti sissetulekust tähtsamaks. Sõpruskonnad, endale tuttav, teistele võõras toit, uskumused, kultuur laiemas ja kitsamas mõttes, kliima. Ühesõnaga – kõik mittemateriaalne, mis ühel hetkel kallutab kaalukausi kodu kasuks tagasi. Head sõbrad. Nagu ma alguses ütlesin – naasmine pole kerge. Mitte aga ainult seepärast, kuidas Sind vastu võetakse, vaid ka põhjusel, kes Sa ise oled. USA kirjaniku Thomas Wolfe’ i romaan „You can’t go home again“ ehk „Sa ei saa tagasi koju minna“ kannab vähemalt pealkirjas metafoori, et kui oled lahkunud oma kodukohast ning avastanud uue ja ehk ka suurema maailma, siis hakkad ühtäkki arvama, et kojutulek tähendab läbikukkumist, naasmist vana ja väiksema juurde. Ja koos sellega tunnistamist, et sa ei löönud läbi, ei saanud hakkama. Meenutagem Jeesuse mõistujuttu kadunud pojast. Seal rändab noorem poeg välismaale ja tõepoolest kukub läbi. Tulles koju avastab ta, et tema isa kõigele vaatamata ikkagi armastab teda. Vaid ta vanem vend on tige, et tema, kes ta koju jäi ja haris oma isa põlde, pole kunagi seesugust armastust pälvinud. Et teda järelikult ei peetagi talendiks. Seda kõike saab ja tulebki inimlikult mõista. Kuid eelistan seda kõike pigem mõtestada Herakleitose järgi, kes ütles, et samasse jõkke ei saa kunagi kaks korda astuda. Sest kõik on vahepeal muutunud. Inimene ise on ära olles muutunud, ja samuti on muutunud Eesti. See Eesti, millest lahkuti viis, kümme, kakskümmend või enamgi aastat tagasi, on hoopis üks teine koht: põnevam, uuenev, üllatav. Tõsi, Eestis vajab palju veel parandamist, ja pigem vaimsel kui materiaalsel tasemel. Sallivuse osas, avatuse ja laiemalt hoiakute osas. Või, nagu üks inimene kirjutas, „mossis näoga Eesti“ osas. Ent kõik, kes siia tagasi tulevad, näevad Eestit esimest korda. Me avastame teda teistsugusena. Eesti muutub pidevalt ja meie, kes me siin oleme, suudame Eestit muuta selliseks, nagu me tahame. Head sõbrad, tahtma peab rohkem ja julgemalt. Ühel väikerahval, saati siis nii keerulise minevikuga kui eestlased, on loomuomane enesekaitseinstinkt. Selle varjuküljeks on kapseldumine ja kõige vähegi teistsuguse tõrjumine. Kui see juhtub, olgu poliitikas, kultuuris või tänaval, siis hakkab see ohustama demokraatiat, arvamuste paljusust ja ühiskondlikku liigirikkust. Olen oma kõnedes korduvalt kritiseerinud nähtust, et nii paljud me kaaskodanikest on valinud mugandumise või laisalt vinguva kõneviisi. Virisemise asemel tuleb teha Eestit avatumaks ja paremaks. See on meie võimuses. Just tänu oma palju kritiseeritud väiksusele saame teha hoopis vingemaid asju kui suures riigis, kus inimesed puutuvad kokku vaid omasugustega. Mujal pole see võimalik, kui tahes tublid ja talendikad me ka poleks. Seal kohaneme me ise, mitte meid ümbritsev ruum. Kohaneme, sageli iseend maha salates, et mahtuda sisse ja märkamatult sarnaneda. See kõik annabki lõppude lõpuks põhjuse ja ettekäände astuda taas samasse jõkke, adudes, et see on võimalik ainult siin, Eestis. Head sõbrad. Ma tänan teid, et te läksite. Ja veelgi enam selle eest, et te tagasi tulite. Elagu Eesti! ""Talendid Koju"" sõprade vastuvõtt"
"Vabariigi President pidulikul õhtusöögil Islandi presidendipaari auks 9. juunil 1998","Meri",1998,"Teie Ekstsellents President Olafur Ragnar Grimsson Austatud proua Gudrun Katrin Forbergsdottir Ekstsellentsid Minu daamid ja härrad Mul on väga hea meel võimaluse üle tervitada Eestis külalisi Islandist. Eestis on alati tuntud sümpaatiat ja poolehoidu teie maa vastu. Eestlasele aimub teie maa karmi, tööka ja asjalikuna. Oleme õppinud teid tundma kirjanduse kaudu. Juba aastakümneid on eesti keelde tõlgitavate raamatute seas islandi kirjandusel tähtis koht. Kõrvuti ""Odüsseia"", ""Niebelungide"" ja ""Kalevalaga"" on eesti lugeja eeposteriiulis ""Vanem Edda"" ja ""Grettiri saaga"". Tõlkijad on mulle rääkinud, et eesti keel on üks neid keeli, mis paindub muistse islandi värsi siseriimiks. Oleme õppinud teid tundma teie ajaloo kaudu. Ka siin näeme analoogiaid meie ajalooga - püüet rahvuslikule enesetunnetusele, enesemääramisele, iseseisvusele. Niisugune on maailm, niisugune on inimese psühholoogia - tundes rõõmu kirevuse ja mitmekülgsuse üle, olles elevil, kui kohtume eksootikaga, võtame siiski erilises emotsionaalses võtmes vastu tuttavat, analoogilist, samasugust, see tundub eriti hingelähedane. Niimoodi võtab Eesti vastu Islandit. Loodan, et olete juba saanud kogeda siin seda erilise läheduse tunnet, mis eestlastel teie vastu on. Usun, et tajute seda veelgi. Peale muu ühendab meid meie mõõt. Oleme mõlemad väikeriigid. Ka teil on ilmselt noori inimesi, kes aegajalt kirjutavad seintele ja lehvitavad lippudel hüüdlauset: väike on ilus. Ei tahaks väiksena olemise ilu küll üle idealiseerida. Aga ometi on sellel oma eetiline ja sotsiaalne võlu. Väike-olemise sotsiaalsed eelised on selles, et paljudki sammud, paljud reformid, mis suurtes struktuurides nõuaksid aastakümneid, on meil teostatavad palju kiiremini. Väike ühiskond võib soovi korral väga dünaamiliselt reageerida nii välismõjudele kui ka sisemistele tungidele - ja otsustada niimoodi oma saatust ning kujundada ka maailma enda ümber. Väike-olemise kategooriline eetiline imperatiiv on selles, et ta sunnib meid eriti täpselt mõtlema. Meie seisukohad ei jõua maailma tänu valjuhäälsusele, seda pole meil kusagilt võtta. Aga kui meie seisukohad on uudsed, algatuslikud, loogilised ja eetilised, siis ei saa maailm neid tähelepanuta jätta. Nagu on näidanud teie maa ammune ja ka lähiajalugu, ei välista väike-olemine väga iseseisvaid, tahaksin öelda, et teinekord ka väga isemeelseid lahendusi. Olete selle sajandi teisel poolel väga iseseisvalt vorminud oma saatust, väga omanäoliselt kujundanud oma suhteid Euroopa ja maailma struktuuridega. See on kogemus, mis alates 1991. aastast on taas äärmiselt oluline ka Eestile. Mul oli juba võimalus öelda teile, härra President, kui kõrgelt me hindame teie hiljutisi mõtteavaldusi NATO arenguperspektiividest, väikeriikide osavõtu kohta NATOst. See on Eesti tänase poliitilise tegelikkuse üks võtmeprobleeme ja Islandi solidaarsus on meile väga oluline. Peale kahepoolsete probleemide, kus on hulk võimalusi vastastikku kasulike kontaktide süvendamiseks, on meil võimalus oma kokkusaamise sõnumina deklareerida ühist veendumust, et väikeriikidel on tihedat kontakti hoides võimalik palju ära teha maailma vormimiseks. Meie väike-olemine kujundab meis sageli analoogilisi hoiakuid. Selle koosmeele kuulutamine maailmale pole tähtsusetu. Mulle on jutustatud, et Njördur P. Njardvik, keda tunneb ka eesti lugeja, ütles kunagi Eestit külastades, et väikestele rahvastele on omane erisugune ürgkirg, ürgandekus, tema, Njardvik, oli arvanud sellise iseloomustuse alla kõigepealt islandlased ja iirlased, siis ka soomlased, Eestis viibides lisas ta eestlased kõhkluseta oma loetellu. Niisiis - vaimne ühisalus koostegevuseks on olemas. Härra President Austatud külalised Minu daamid ja härrad Ma ei taha lõpetada, ilma et meenutaksin Islandi osa, Islandi toetust Eesti iseseisvuse taastamisele. Altingi resolutsioon juba detsembris 1990, Islandi tingimusteta selged seisukohavõtud rahvusvahelistel foorumitel ei olnud järelkonstateeringud, vaid uue tegelikkuse kujundamine. Hea küll, ma ei julge teile öelda, et iga eestlane, aga on absoluutselt kindel, et peaaegu iga eestlane teab - see oli Island, kes esimesena tunnustas meid, taastas oma suhted Eestiga kui iseseisvuse tagasi võitnud riigiga. See oli 22. augustil 1991. Neli päeva hiljem kirjutasime koos tolleaegse välisministri Hannibalssoniga Reykiavikis alla ühisdeklaratsioonile diplomaatiliste suhete sõlmimisest - see on üks mu poliitikuelu ilusamaid hetki. Olen kindel, et ühisele vereringele dramaatilistel aegadel lisandub samasugune ühtsus ka tavalistel tööpäevadel, harilikes töösuhetes. Oleme oma kõnelustel puudutanud palju võimalusi ja meie ametkondade ees on siin lai tööväli. Sama oluline, aga ehk veelgi tähendusrikkam on suur huvi, millega eesti üliõpilased suhtuvad õppimisvõimalustesse Islandi ülikoolis Reykjavikis. Selles on meie suhete homne päev, siit vaatab vastu juba uus sajand. Härra President Austatud proua Gudrun Katrin Forbergsdottir Lugupeetud külalised Soovin teile enda ja proua Helle Meri poolt parimat veel Eestimaa jaoks jäänud tundidel. Soovin teile õnne ja edu teie elus ja töös. Tõstkem klaasid Islandi presidendi ja tema abikaasa terviseks. Islandi auks ja kuulsuseks."
"Vabariigi President emakeelse Tartu Ülikooli 85. aastapäeval 1. detsembril 2004","Rüütel",2004,"Väga austatud Soome Vabariigi president! Austatud rektor, professorid ja üliõpilased, daamid ja härrad! Eesti Vabariigi loomisega teostus eesti haritlaskonna unistus emakeelsest ja rahvusmeelsest ülikoolist. Vana ja kuulsusrikaste traditsioonidega Tartu Ülikool, mille iga oli lähenemas juba kolmesajale aastale, pühendus pärast taasavamist 1919. aastal Eesti ühiskonna huvide teenimisele. Seda on ülikool teinud tänaseni. Olles nii teadusliku kui rahvusmõtte lipulaev Eestis, järgib Tartu Ülikool nooreestlaslikku kurssi rahvuslikule õitsengule läbi rahvusvahelise teaduse. Lisaks väljaspool Eesti piire tunnustatud teadusülikooli kõrgele mainele võime uhked olla Tartu Ülikoolile kui rahvuskultuuri, teaduse ja vaimuelu keskusele. Kõige selle tõttu - kui täna antakse esmakordselt välja Tartu Ülikooli asutatud Rahvusmõtte auhind, siis oleks nominentide seas pidanud olema ka ülikool ise. Ajalugu kinnitab, et Tartu Ülikooli suurus seisneb eeskätt Eesti ülikooliks olemises. Kui siinsed teadurid ei töötaks Eesti jätkusuutlikkuse kindlustamiseks, oleks see üksnes keskmise suurusega ülikool maailma paljude omasuguste seas. Samas ulatuvad Tartu Ülikooli saavutused teaduskeele arendamisest kõrgtehnoloogilise innovatsioonini ja semiootikast kosmoseuuringuteni, kõnelemata rahvapärimuse uurimisest. Tahan väljendada oma veendumust, et Tartu Ülikool jääb ka tulevikus eri teadusvaldkondi ühendavaks rahvusülikooliks. Senitehtu ja missioon kohustab tugevdama oma asendit ühiskonnas, otsides uusi arenguteid. Nii ongi Tartu Ülikool seadnud oma eesmärgiks 'olla kõrgelt haritud Eesti alalhoidja ja edendaja maailmatasemel teadusloome ja teaduspõhise kõrghariduse andmise kaudu'. See tähendab, et Tartust saadud haridus konkureerib ka tulevikus kogu maailma teadus- ja haridusruumis. Maailmas on vanu traditsioonidega ülikoole ja noori ülikoole. Reeglina väärtustavad neist esimesed kõrgelt hariduse ja teadustöö kvaliteeti ning koostööd. Vanade ülikoolide hulka kuulub kahtlemata ka Tartu Ülikool, ja seda mitte ainult peatselt asutamisest mööduva 375 aasta tõttu. Vaadates tänase Tartu Ülikooli saavutusi ja uurides teid, mis nendeni viisid, võime tihti jälgida ideede arengut avastusteni üle-eelmisest sajandist alates. Sageli saabki avastus võimalikuks tänu ülikoolis olemasolevale kogemusele. Teaduse areng oleks mõeldamatu ilma eelkäijate tööle toetumata. Tartus on selleks olemas rikkalik pagas. Tahan siinkohal rõhutada, et Tartu Ülikool on kogu Eesti ülikool. Ta hoiab oma ajalooliselt kujunenud positsiooni, mõeldes Eestile kui tervikule, väärtustades traditsioone ja kvaliteetset haridust. Tänan ülikooli akadeemilist peret väga suure panuse eest eesti vaimu harimisse ja maailmatasemel teadusesse."
"Vabariigi President rahvusvahelisel meediakonverentsil 15. novembril 2002 Reval Hotelli konverentsikeskuses","Rüütel",2002,"Austatud kuulajad! Demokraatlikes riikides tavatsetakse rääkida meediast kui neljandast võimust, mis peab täitma kolme olulist funktsiooni: informeerima avalikkust; võimaldama avalikkuse kontrolli võimude üle ja tagama avaliku keskustelu. Nende kolme funktsiooni koostoime peab omakorda tagama sotsiaalse interaktiivsuse, mis kindlustab lõppkokkuvõttes ühiskonna koherentsuse ja sidususe. Infotehnoloogiline revolutsioon ja sellele järgnenud elektroonilise meedia plahvatuslik areng on meedia kui informatsiooni vahendaja rolli tõstnud veelgi. Maailma arenguid mõjutavaid protsesse on tänapäeval võimalik elektroonilise meedia vahendusel jälgida reaalajas. Viimane sedalaadi kogemus on seotud Moskva pantvangidraamaga, mille esimesi verdtarretavaid repotraaže võis jälgida ka nädalavahetuse rahusse langenud Eestimaal. Vähe sellest - tarbijal on kõigele lisaks võimalik valida kümnete ja isegi sadade telekanalite vahel, kes kõik võistlevad vaatajate arvu suurendamise nimel. Seega on maailm kogu oma hea ja halvaga jõudnud kõigi meie kodudesse. Üha rohkem hakkab tõele vastama Marshall MacLuhani kurikuulus tees, kui sind pole meedias, siis sind pole olemas. Kuidas siis otsustada selle üle, mis pakutavast on õige, mis vale, mis hea ja mis halb? Loogiline oleks leida järgmise päeva ajalehtedest toimunud sündmuste kohta analüüse ja probleemartikleid. Sealt aga vaatavad sageli vastu suurendatud stoppkaadrid šokeerivatest sündmustest ja kirjeldused uutest punutavatest intriigidest. Mõtlev ja otsiv inimene vajab partnerit, kelle abiga kogu see tohutu infotulv läbi töötada ja arutada ning terad sõkaldest eraldada. Tänaseks kohtumiseks teiega valmistudes esitasin endale terve rea küsimusi: mis ikkagi kujundab tänase päeva meedia nägu? kelle ootustele ajakirjandus reageerib ja kelle tellimusi täidab? Tänapäeva maailmas on tavaline, et meediat kujundab turg ja sellele omased mehhanismid. Peale avalik-õiguslike meediakanalite on ajakirjandus kaasajal ennekõike kasumit tootev või vähemasti taotlev ettevõtlus. See on endaga kaasa toonud meelelahutusliku funktsiooni märkimisväärse lisandumise. Tegemist pole mitte ainult otsese meelelahutusega, nagu naljarubriigid, mõistatused, horoskoobid ja nädalalõpu-lisad. Tegemist on ennekõike kaudse, kogu materjali esitust läbiva meelelahutusliku taotlusega. See väljendub nii orienteerumises sündmuslikkusele kui ka sündmuste spekulatiivsetes kommentaarides mitte põhjusest, vaid intriigist lähtuvalt. Teiseks on meedia loobumas olemast väärtushinnangute kujundaja, nö ühiskonna õpetaja. Seetõttu püütakse vältida eetilistest normidest tulenevaid hinnanguid ja toonitatakse suhtelisust, kuna täna hästi müügiks minev halb võib muutuda teatud osa auditooriumi silmis homme heaks, edu ja karjääri eelduseks. Kolmandaks - kuigi meedia peaks ideaalis olema neljanda võimuna kriitiline valitseva võimu suhtes, ollakse seda sageli riigivõimu suhtes tervikuna. Nii süvendatakse aga veelgi inimeste võõrandumist võimust. Nagu näitavad viimastel aastatel läbi viidud arvamusuuringud, on selle tulemusena kaotajaks kujunenud ka meedia, sest üldine usaldamatus võimu suhtes kandub üle ka usaldamatuseks meedia vastu. Võõrandumisega võimust võib aga kaasneda omakorda rahva võõrandumine vastutusest, sest kui ei vastuta need, kes on kutsutud ja seatud, siis miks peaks vastutama rahvas. Vaatamata sellele ei vaibu Eestis mõtteavaldused avalik-õigusliku ajakirjanduse mittevajalikkuse üle. Endiselt püütakse väita, et viimase hädad ja puudujäägid tulenevad sellest, et turureeglid ei ole pääsenud selles sektoris avalikku arvamust mõjutama. Käimasolevad arutelud on aga jätnud arvesse võtmata tõsiasja, et meediaturul ei ole võimalik rakendada edukalt samu põhimõtteid, mis toimivad tulemuslikult teistes turusektorites. Ehk nagu on osutanud tuntud majandusteoreetikud de Long ja Froomkin, ei toimi meedia puhul edukalt turumehhanismi kolm olulist tugisammast: välistatavus, aus konkurents ja läbipaistvus. Uusklassikalise majandusteooria esindajad on koguni seisukohal, et meediaturule on iseloomulik ebaõnnestuda. Eriti kehtib see elektroonilise meedia suhtes: meil ei ole võimalik toota saateid ühele teatud sihtgrupile, sest eetri kaudu vabalt vastuvõetavad raadio ja telesaated jõuavad nii meie poolt silmas peetud sihtgrupini kui ka kõigi teisteni, kellel kodus olemas raadio- ja televastuvõtjad. Seega ei ole võimalik kõnesolevas tarbimises rakendada välistavat võistlust. See on kui kaunis päikeseloojang, mida võivad nautida kõik, mitte ainult turu ja tarbimise seisukohalt meid huvitav sihtgrupp. Loomulikult on võimalik muuta raadio- ja telesaadete vastuvõtmine tasuliseks, mille abil võib teatud kasumit teenida meediakanal, kuid kaotajaks pooleks jääb ühiskond tervikuna. Seda enam, et lisakulutusi nõuab saadete vastuvõtmise piiramine, mitte vaba ligipääs. Tõsi, ka tasuta tarbijani jõudvate saadete struktuuri ja sisu mõjutavad oluliselt reklaamirahad. Samuti ei toimi partnerlussuhted ajakirjanduse ja tema auditooriumi vahel kaugeltki alati pariteetsetel alustel. Ometi on avalik-õiguslike meediakanalite puhul olulised need kasuminäitajad, mida ei ole võimeline kinni maksma ükski tarbija oma rahaga. See ""kasum"" tuleb kultuuri ja hariduse väärtustamisest, teadussaavutuste ja nende rakendamise tutvustustest - nende valdkondade sündmused ei ületa aga reeglina uudistekünnist. Ennekõike on avalik-õigusliku meedia pärusmaa sotsiaalset dialoogi initsieerivad ja arendavad probleemsaated ja -artiklid, mis aitavad kasvatada ühiskonna sotsiaalset kapitali. Francis Fukuyama on sotsiaalset kapitali defineerinud kui mitteametlike väärtushinnangute ja käitumisnormide kogumit, mida grupi liikmed ühiselt tunnistavad, et ühiste eesmärkide nimel koostööd teha. Kui grupi liikmed veenduvad üksteise usaldusväärses ja ausas käitumises, jõutakse usalduseni. Usaldus toimib nagu määrdeaine, mis paneb igasuguse grupi või organisatsiooni tõhusamalt tegutsema. Sotsiaalne kapital saab aga formeeruda konkreetses kultuuriruumis ning sellest lähtuvas väärtushinnangute süsteemis. Õieti on meedia rolli sotsiaalse dialoogi toimimises võimatu üle hinnata. Igasuguse võimu lahutamatu osa on vastutus, mille puhul ei kehti kaugeltki ainult müüja ja tarbija suhe. See aga eeldab, et meedia kujundajate ja rahva vahel peab toimima solidaarsus ja partnerlussuhe, mitte aga ülekavaldav turukauplemine. Me kõik oleme nii oma riigi kui maailma kodanikud, kes on mures iseenda ja ühiskonna hea käekäigu pärast. Ühiskonna toimimise ja koospüsimise oluliseks tingimuseks on ühiste, üldtunnustatud väärtushinnangute olemasolu. Kui meedia jaoks on õige ja hea üks, avalikkuse jaoks aga teine, siis on kaks võimalust: kas meedia kujundab väärtushinnangud vastavalt oma kitsastele (turu)huvidele, või võõrdub avalikkus meediast lõplikult. Viimane variant on vähetõenäoline, sest meedia poolt kujundatava avaliku arvamuse vastu on nõrga vähemuse väärtushinnangute ja seisukohtadega raske seista. Et meedia väljendaks tasakaalustatud avalikku arvamust, peab ta asuma nö nõrgema poolele või vähemalt andma talle võimaluse oma seisukohtade väljaütlemiseks ja diskussiooniks. Nõrgemaks pooleks on need, kes ei teosta võimu, vaid on selle funktsiooni delegeerinud asjaomastele institutsioonidele. Võimu saab usaldada üksnes siis, kui seda teostatakse antud mandaadi piirides ning ühishuvidest lähtuvalt. Usaldamatus tekib juhul, kui võimu teostamine ei ole läbipaistev ning otsustuste tegemisel ei rakendata osalusdemokraatia põhimõtet. Ilmselt ei kujuta meist keegi ette rahva arutelusid lauluväljakutel, küll aga ajalehtede arvamuskülgedel ning riigi ja ühiskonna sõlmprobleeme käsitlevates probleemsaadetes nii raadios kui televisioonis. Võimalus kaasa rääkida süvendab vastutust - seda nii väljaöeldud mõtete kui ka nende probleemide lahendamise eest, mis on arutelu aluseks ja eesmärgiks. Sellisest dialoogist võidaks mitte ainult meedia, aga ka kogu ühiskond, paraneksid võimu ja vaimu suhted ning kasvaks oluliselt ühiskonna usaldusvaru. Arvan, et need on eesmärgid, mille nimel tasub meil kõigil pingutada. Jõudu teile selleks!"
"Vabariigi President Toomas Hendrik Ilves iseseisvuse taastamise 24. aastapäeval 20. augustil 2015 presidendi roosiaias","Ilves",2015,"Head sõbrad! Veel enne, kui ma räägin tänasel ilusal päeval sellest, kus me 24 aastat pärast Eesti iseseisvuse taastamist oleme, ei saa ma eirata üht ebameeldivat, ent kaudselt ka tänase pidupäevaga seotud sündmust. See on põhjus, miks me kanname praegu rinnas kollaseid linte: et näidata lootust ja otsustavust tuua koju tagasi aasta eest Eesti Vabariigi territooriumilt röövitud Eesti kodanik. Nagu teame, täitis politseiametnik Eston Kohver Eesti-Vene kontrolljoonel tööülesandeid. Tema tööks oli takistada salakaubavedu üle piiri. Parimal viisil on olukorda kirjeldanud ja Eston Kohverit iseloomustanud Eesti suursaadik Jüri Luik: ""Ta on tõeline kangelane. Kui inimene läheb hommikul tööle, jätab perega hüvasti ja 24 pärast ilmub välja Moskvas Lefortovo vanglas ning on sellest hoolimata siiani säilitanud kindlameelsuse ja huumorimeele, /--/, siis on selles inimeses tubli sisu."" Mu daamid ja härrad, samal ajal, kui me naudime oma vabadust siin roosiaias või Roosna-Allikul, Roostal ja kõikjal Eestis, istub meie riiki teeninud ja tööülesannete täitmisel Eesti pinnalt röövitud mees Venemaal vangis. Ta mõisteti range režiimiga vangilaagrisse päev enne Eesti rahva pidupäeva. Vaevalt see ajaline kokkulangemine kuidagigi juhuslik oleks. Ta istub vangis põhjusel, et tegi oma tööd hästi. Et Eestil on läinud hästi. Mõnede inimeste ja mõne riigi meelest liigagi hästi. Ärme teda unusta. Olgem toeks Estoni abikaasale ja neljale väikesele lapsele, kõigile lähedastele. Tänu Estonile ja tänu temasugustele lõpuni lojaalsetele Eesti riigi ja rahva teenritele oleme vabad ja jääme vabaks. Head kuulajad, Olen 9 aasta jooksul palju rääkinud kodanikuühenduste tähtsusest ja vajalikkusest demokraatias. Vahepeal oleme näinud, kuidas rahva enesealgatus mängib aina suuremat rolli Eesti elu korraldamises. Me oleme leidnud sellele isegi oma nime ̵ vabakond. Palju on võrreldes kümnendi taguse olukorraga muutunud. Ja täpselt nii, nagu ise lootsin – algatajaks ja vedajaks on olnud inimesed ise. Mitte riik. Riik on asjaga kaasa tulnud. Võib-olla mitte piisava innukusega, aga mööngem, et ka valitsuse ja riigi suhtumine vabakonda on pöördumatult muutunud. See aga ongi vabakonna olemus – vabalt tegutsevate inimeste omaenda algatus. Olgu siis jutt linna-asumite ja külade seltsidest üle Eesti, ülemaailmsest fenomenist Teeme Ära, haavatud ja hukkunud kaitseväelaste laste toetuseks loodud Carolin Illenzeeri fondist või ka kogukonnakoolide loomisest. Kuigi tänapäeval on vabakond tugevam kui ealeski varem me rahva ajaloos, pole selles eestlaste elus midagi uut. 1870. aastal, 145 aastat tagasi algatasid Viljandimaa kooliõpetajad Jaan Adamson ja Hans Wühner Aleksandrikooli korjanduse. Selleks, et ka maalapsed saaksid korralikku emakeelset haridust. Nagu teame, surus tsaarivõim lõpuks oma tahtmise peale. Aga ometi - see oli algus. Lugesin hiljuti järelehüüet oma vanavanaisale, kus austaval kohal oli tema töö Aleksandrikooli hüvanguks. Ka Estonia teater, mille 110. hooaja algust me läinud nädalal siinsamas roosiaias tähistasime, oli rahvaalgatus, mille lätted ulatuvad samuti 150 aastat tagasi loodud Estonia Seltsi. Või ka Jaani ja Kaarli kirikud, mis sündisid meie eelkäijate vabast tahtest ja raskest tööst. Nii Aleksandrikooli komitee kui Estonia Selts loodi eelkõige selleks, et viia edasi me oma rahva, tollal veel mitte riigi, kultuuri ja haridust. Eesti rahvas mõistis hästi juba enne Gustav Suitsu kirjaridu, et me seisame kahe riigi vahel, see üks on pimedus ja teine valgus. Valisime valguse ja tegutsesime. Armsad kuulajad, Samavõrd ei saa ma jätta meenutamata veel üht kodanikualgatust, mis minu arvates kulmineeruski 20. augustiga aastal 1991, ning millest möödub tänavu 35 aastat: 40 kiri. Ka see, toonase ajastu mõttes väga julge ja südametunnistusest võrsunud kodanikualgatus, tähistab üht monumenti eesti loojaskonna aktiivsele väljaastumisele kultuuri, keele ja rahva püsimajäämise kaitseks. Me kipume selle algatuse tähtsust oma igapäevase leiva ja kriitika taustal unustama. Totalitaarses ühiskonnas, ajal, mil inimesi saadeti meelsusvangidena Permi laagrisse number 36, kirjutasid 40 ühiskonnas tuntud ja auväärset kultuurirahva esindajat võimukriitilise kirja. Nad tegid seda avalikult, oma nime all, mitte anonüümselt kuskil tollal veel olematus kommentaariumis. Kuigi toonane okupatsioonivõim tegi kõik endast oleneva selle sõnumi summutamiseks, saatis see algatus julgustava sõnumi kogu rahvale. Seda võeti eeskujuks edasistes vabakondlikes ettevõtmistes: fosforiidisõja ja MRP avalikustamise aegu, öölaulupidudel ja ka organiseeritumas vormis Rahvarinde ja Eesti Komiteede liikumises. Meie Põhiseaduse Assamblee tegijad ja eestvedajad, selle juhtivad mõtlejad nagu näiteks Jüri Adams, tulid just neist samadest vabakondadest, et panna paika me uuesti iseseisva riigi alustalad. 40 kirja autoreid ei pandud vangi, ent neid kiusati taga. Ahistati ka nende pereliikmeid ja kolleege. Täna teame, et see tagakiusamine ei tulnud neile üllatusena. Ja just seesuguse ennastsalgavusega lõidki nad, võib-olla endalegi aimamatult, aluse nendele protsessidele, mis andsid meile kümmekond aastat hiljem julgust võtta oma riik tagasi. Sellele mõeldes küsigem siis tänagi: kus ja kes me oleme, kui julged ja kui hakkajad? Ma küsin ka põhjusel, et saaksime hiljem – täna siinsamas – nõu pidada. Omavahel. Et rääkida tähtsatest asjadest. Sest, nagu märkis Sten Tamkivi mõnda aega tagasi: ""Meie omavaheline suhtluskeel on sassi läinud"". Ja kui seda märkas üks eesti reaalmaailma mõtleja, siis kindlasti on sama tunnetanud ka loomeinimesed. Avatud ühiskonna diskursus, kui seda terminit haruharva endale lubada, on liikumas rentslisse. Keelepruuk, mida mõned aastad tagasi kohtasime vaid anonüümsetes kommentaarides, on tänaseks jõudnud poliitikute suhu ja kirjutajate lausetesse. Kui mõne aasta eest algas just 20. augustil siin roosiaias sõnavõistlus, mille tulemusena saime sellise imekauni sõna nagu vabakond, siis täna tuuakse meie keelde hoopis teistsuguseid sõnu, mida ma isegi näitena endale ei luba. Aga me vist kõik oleme neid lugenud või kuulnud. Libastumine labasustesse toodab juurde irdumist ja irratsionaalsust, vihkamist ja vaenu. Ärme hakka siin mõnitama ""poliitkorrektsust"". Ei. Teiste inimeste solvamine ja mõnitamine, eriti poliitikute poolt, ei eksi poliitkorrektsuse vastu. Lihtsas maakeeles on see matslus. Mootorrataste summutamata möirgamise keelepruugiga jutlustatakse meile, et eesti keel ja kultuur on ""ohus"". Ma ei mõista. Eesti keel ja kultuur pole kunagi pärast 1940. aastat nii tugev olnud kui täna. Meenutagem jälle 40 kirja sätteid, milles eesti haritlased leidsid, et eestlaste ebakindlust oma tuleviku suhtes on põhjustanud järgmised asjaolud: • eesti keele kasutamise piiramine asjaajamises, olmes, teaduses ja mujal. Seda tendentsi iseloomustavad näiteks eesti keelt ja kirjandust käsitlevate väitekirjade kohustuslik esitamine vene keeles, Eesti NSV 40. aastapäevale pühendatud piduliku koosoleku läbiviimine ainult vene keeles; • eestikeelse ajakirjanduse ja paljude raamatute, eriti rahvuskultuurile oluliste teoste muutumine raskesti kättesaadavaks, rahvuslike teaduste arengu ilmne pidurdatus. Kas me tõesti tunneme tänapäeval neid ammu unustet hirme? Või hoopis taaselustame neid, et apelleerida me hingede pimedamale poolele? Eesti viimase 24 aasta lähenemine Euroopa normaalsusele ja Eesti turvalisuse tõus on otseselt kasvanud välja sellest, et Eesti on vaba. Ja, nagu ma ütlesin, me oleme vabad ka põhjusel, et missioonitundega kodanikud tõstatasid keele ja kultuuri püsimajäämise teema 35 aastat tagasi. Aga iseseisvusega kaasnevad uued vastutusalad. Sellised, millest 35 aastat tagasi ei osatud unistadagi. Euroopas olemine ei tähenda ootust, et teised meid aitavad. Me peame ise panustama. Mitte ootama, et valitsus midagi teeks. Kui tahame seista vastu ainutõdede ja autoritaarsuse tõusule, mille vastu protesteeriti 35 aastat tagasi, siis tuleb vabakonnal ja kultuurieliidil ise tegutseda. Destruktiivse ja passiivse minevikuihaluse asemel tuleb vaielda hoopis selle üle, kuidas Eestit edasi viia. Vältides seejuures asendustegevusi. Olgu või selliseid, mis keskenduvad teatud riideesemete keelustamisele. Eestit viib edasi elav ja tsiviliseeritud arutelu. Mis, muide, tähendab, et ka arvamusvabaduse äärealadelt purskuval kurjusel on vabas demokraatias oma võimalus. Ja see on normaalne. See on normaalne seni, kuni me jääme oma aadete ja põhivääruste juurde. Seni, kuni enamus kihutab vajadusel eluterve demokraatliku ühiskonna kaitsele. Seni, kuni nimetame ka matslikkust ja vihkamist just selleks, mida need ongi. Mis tähendab iga kodaniku ja loomeinimese julgust öelda välja oma arvamus. Ilma hirmuta, et see vallandab organiseeritud kurjuse vastulöögi. Mitte oodata ja loota, et valitsus midagi teeb. Sõbrad, lootusetus, mis pani 35 aasta eest neljakümmet haritlast riskima oma rahva nimel kõige hullemaga, on ammu hajunud. Nüüd oleme ise roolis. Me kõik. Me saame ise, me peame ise hoolitsema, et me hingekodu siin Eestis oleks puhas. Ja juhimegi siis ise, oleme uhkelt roolis, sest ahtris ahastamine on päris vilets ja meile kõigile talumatu alternatiiv. Ma tänan teid. Ma tänan kogu Eesti rahvast me riikliku iseseisvuse taastamise päeval. Ja tavakohaselt annan killu Toompea barrikaadi rahnust, me vabaduse tagasivõitmise sümbolist inimestele, kelle teeneid olen täna juba meenutanud. 40 kirjale allakirjutanuile. Suur tänu teile. Elagu Eesti! Andres Tarand, üks 40 kirja algatajaid, ole hea ja tule võta kivi vastu. *** Varasematel aastatel on tänukivi saanud: 2007 ""ükskord me võidame niikuinii"" sõnastanud Heinz Valk; 2008 vabadusvõitleja Lagle Parek; 2009 Teletorni kaitsjad 1991. aasta augustiputši ajal Peeter Milli, Jaanus Kokk, Uno Kaseväli, Jüri Joost; 2010 laulva revolutsiooni sümbollaulude autorid Jüri Leesment ja postuumselt Alo Mattiisen (Alo Mattiiseni nimel võttis vastu tütar Anna-Mariita Mattiisen); 2011 ülemnõukogus iseseisvuse taastamise poolt hääletanud (vastu võttis endine Ülemnõukogu juhataja asetäitja Marju Lauristin); 2012 Muinsuskaitseliikumine (vastu võttis endine Eesti Muinsuskaitse Seltsi esimees Trivimi Velliste); 2013 Eesti iseseisvuse taastamise aegne Eesti ajakirjandus (vastu võtsid Riina Eentalu ja Erki Berends); 2014 Kaitseliit (vastu võtsid kaitseliitlased Jaan Tätte ja Raivo E. Tamm)."
"Vabariigi President Kaitseväe Akadeemia põhi- ja keskastmekursuse lõpuaktusel Tartus","Kaljulaid",2019,"Austatud kindral Herem ja kolonel Mõts, head koolilõpetajad – härrased ohvitserid! Seisan täna siin teie ees, kuna mind – Vabariigi Presidenti – ja teid – Eesti Vabariigi ohvitsere – seob üks väga oluline ja tegelikult vahetu side. See on side, mis tuleneb Eesti Vabariigi põhiseadusest. Ja see ei seisne vaid iidses tavas, mille kohaselt annab riigi kõrgeim valitseja ohvitseridele auastmeid. Vaid see tuleneb ka mulle põhiseadusega pandud vastutusest Eesti riigi vastu suunatud agressiooni korral kuulutada välja sõjaseisukord ja mobilisatsioon. See on suur vastutus, see on küsimus sõjast ja rahust, elust ja surmast. Ja see puudutab vahetult teid, kuna esmajoones just teie olete need, kes neid otsuseid ellu hakkavad viima. Olles valmis meie vabaduse nimel tooma ka kõrgeima ohvri. Just see muudab kaitseväelaste elukutse eriliseks – teie enda jaoks, ühiskonna jaoks, minu jaoks. See on ka põhjus, miks olen riigikaitse kõrgeima juhi rolli võtnud mitte vormitäitena, vaid püüan saada sisuliselt aru sellest, milles seisneb teie töö. Lugenud läbi teie määrustikud ja käsiraamatud, õppinud selgeks tingmärgid. Et saada aru teie teenistuse tegelikust sisust ning vajadusel olla sidemeks teie ja tsiviilühiskonna vahel. Et kanda mulle põhiseadusega pandud vastutust teadlikult. See ongi see side, mis meid siin täna seob. See on põhjus, miks olen siin. Head kuulajad! Eestikeelne ohvitseriharidus tähistab tänavu oma 100. aastapäeva. Õigus on neil, kes ütlevad, et ilma emakeelse sõjalise hariduseta ei ole Eesti riiki. Selles mõttes on väga tähendusrikas, et Vabariigi Sõjakool alustas 100 aastat tagasi tegevust praktiliselt samal päeval, mil esmakordselt tuli kokku Eesti Asutav Kogu. Samas on selle sajandi jooksul väga palju muutunud Eesti riik ja ühiskond, on muutunud Eesti Kaitsevägi ning ka kaitseväe roll ühiskonnas. Kuid grammi võrragi pole muutunud ohvitseri peamine, või tegelikult ainus ülesanne – selleks on inimeste juhtimine lahingus. Kõik muud ohvitseride teenistusülesanded – staabitöö, alluvate väljaõpetamine jne – eriti rahu ajal, on tegelikult üksnes selle ülesande toetavateks ülesanneteks. See on elukutse, mille loodetavasti olete valinud omale terveks eluks. Jah, ma tean, et see põhimõte jookseb vastu tänastele tööjõuturu ja laiematele ühiskondlikele trendidele. Ning ka Kaitsevägi peab paratamatult nende trendidega kohanema. Leidma mingi kesktee elukestva süsteemi ja teisalt selle vahel, et inimestel võib olla elukestev soov elukutset vahetada. Kuid miski ei muuda olematuks fakti, et edukas sõjapidamine tänapäeva lahinguväljal eeldab teilt siiski pidevat õppimist ja aste-astmelt kogemuste omandamist Kaitseväe sees. Ka see on asi, mis teid endiselt väga paljudest teistest elukutsetest eristab. See eeldab teilt vastupidavust ja püsivust, teie elukaaslastelt ja lähedastelt – kes samuti täna siin on – kannatlikku meelt ja mõistmist, kui abikaasa jälle nädalavahetuse oma alluvatega kuskil metsas veedab, või äkitselt teise Eesti otsa teenima suunatakse. Seetõttu tänan ma teid kõiki juba ette selle panuse eest, mida te kõik Eesti julgeolekusse annate. Lähinädalatel – kui lõpupeod peetud ja puhkused puhatud – algab või taas-algab teie jaoks tegelik ohvitseriteenistus. Kelle jaoks rühmaülemana, kelle jaoks juba staabiohvitseri või kompaniiülemana. Ühiskond ja Kaitsevägi ei muutu mitte ainult pikkamööda 100 aasta jooksul, vaid on juba muutunud ka selle kahe või kolme aasta jooksul, mil te ise olete oma väeosadest eemal olnud. Kui Kaitseväe tänane juhtkond räägib põhimõtteliselt teistmoodi suhtumisest ajateenijatesse ja nii-öelda inimnäolisest Kaitseväest, siis on selle taga soov omada sellist rahvaväge, mille iga viimane kui liige saab aru, et tema tegevuse ainsaks eesmärgiks pole mitte niivõrd vastuvaidlematu käskude täitmine, vaid Eesti rahva kaitsmine ning selleks teadmiste ja oskuste omandamine. Ma tean, et paljude jaoks teie seast on see juba iseenesestmõistetav. Aga ei pruugi olla iseenesestmõistetav veel kõigi jaoks, kui isegi ajaleht kirjutab murelikult Kaitseväe „pehmostumisest“. Minu arvates ei ole tegemist pehmotamisega, kui peate meeles oma peamist ülesannet – inimeste juhtimist lahingus. Sest lahingus pole mingit vahet sellel, kui hästi on tehtud kasarmuvoodid või kas sõdur käis riviplatsil õiget jalga. Lahingus ei pane sõdurit käsku täitma korraldus võtta toenglamang ja teha 25 „pumpa“, vaid sisemine soov ja veendumus kaitsta Eesti riiki, iseennast ja oma kaasvõitlejaid. Iga ajateenija ja iga reservväelane saab sellest just teie veenmise ja eeskuju läbi aru. Ja ma olen kindel, et nad pingutavad koos teiega selle nimel, et lahinguväljal endast maksimum anda. Siis, kui nad teevad sisemisest sunnist seda, mida nad tõesti tahavad, teevad nad õigesti seda, mis tõepoolest on oluline ja vajalik. Sedasama pidas silmas juba Vabadussõja-aegne ülemjuhataja kindral Laidoner, kes 100 aastat tagasi Vabariigi Sõjakooli avamisel tuletas selle esimestele kasvandikele meelde, et: „Meil ei ole mitte monarhiline sõjavägi, vaid meil on demokraatilise Vabariigi rahvavägi, mille kindlus peab seisma sõbralikkuse ja üksteisest arusaamise peal.“ Nii on see ka täna. Head ohvitserid! Tänane päev, 14. juuni, on ka Eesti rahva leinapäev. Eriti julmalt tabasid repressioonid Eesti ohvitserkonda – umbes 1500st vabariigiaegsest kaadriohvitserist arreteeriti neil päevil 300 sõjameest, kellest vaid vähesed Nõukogude vangistusest naasid. Ilmselt ei tea maailma ajalugu ühtegi sõda või lahingut, kus üheainsa päeva jooksul oleks kaotatud viiendik kogu ohvitserikorpusest. Aga see polnud sõda, sest nendelt ohvitseridelt oli röövitud võimalus lahingus seista oma riigi eest. See on väga valus õppetund selle kohta, mis juhtub, kui loobume oma vabadusest ja iseseisvusest ilma võitluseta. Õppetund sellest, et hääletu alistumine on ohvriterohkem kui vastuhakk. Aga see ei tohi enam korduda, ega ka saa korduda. Selle eest seisan mina Põhiseaduse alusel riigikaitse kõrgeima juhina, selle eest seisab valitsus, parlament ja kaitseminister. Aga siin jagame veelkord seda ühist vastutust koos teiega. Sest üsna unikaalsel ja õigel kombel on tänane Eesti Vabariik oma seadustes sätestanud, et tegevväelasest ülem võib otsustada jõu kasutamise Eesti riigi vastu suunatud ründe korral Eesti territooriumil. Jõu kasutamine – see on teisisõnu vastupanu selleks, et 1939. aasta enam kunagi ei korduks. Tegevväelasest ülem – need olete teie. Nii et sedagi vastutust kanname koos, hoiame Eestit koos. Ma tänan teid, ma usaldan teid. Ja ma tänan veelkord teie lähedasi, et nad toetavad teid selles elukutsevalikus. Ja ma tean, et ühiselt Eesti rahva kaitsel ei olegi vahet, kes on meie vastas, kui teame, kes on meie kõrval. Aitäh!"
"Vabariigi President Eesti rukki päevast osavõtjatele 5. aprillil 2002 Tartus","Rüütel",2002,"Austatud rektor, austatud minister, head rukkipäevast osavõtjad! Me kõik teame, millise pühalikkusega suhtub eestlane rukkisse. Ehkki meie põldudel kasvab ka otra ja nisu, kaera ja kartulit, rapsi ja rüpsi, on erilise au pälvinud just rukis. Hoolimata isegi sellest, et algselt levis ta siinmail hoopis umbrohuna. Rukis tähendab ühtlasi meie igapäevast leiba. Ja leivaviljana kasvatatakse meie asualal rukist juba ligikaudu tuhande aasta vältel. Selle aja jooksul on siinne maa andnud kümnetele inimpõlvedele leiba üksnes ränga töö hinnaga. Mahakukkunud leivatüki tõstsid meie esiisad alati üles ning andsid seejärel palukesele aupaklikult suud. ""Rukis on maja peremees,"" ütles vanasõna, mille vaimus õppisid lapsed maast-madalast leiba ja leivavilja pühaks pidama. Eestlasele seostub rukis ka oma rahvusliku sümboolikaga. Rukkilill andis kord Eesti lipule sinise värvi ja see kaunis lill sai rahva tahtel meie rahvuslilleks juba nõukogude ajal. Igati mõistetav on ka hiljuti minuni jõudnud ettepanek asutada rukkilille nime kandev aumärk rahvuslikke väärtusi alal hoidnud inimeste eriliste teenete hindamiseks. Põllumees oskab rukist väärtustada ka keskkonna hoidjana. Korralikult haritud ja külvatud rukkipõllul ei levi tuulekaer ega muud umbrohud. Taimekaitseuuringud on tõestanud, et rukis konkureerib umbrohtudega peaaegu sama edukalt kui ristikurohke põldhein. Ennekõike on rukis seotud siiski meie toitumisharjumustega. Kõige selgemalt võib seda tajuda siis, kui oleme muidu nii igapäevasest leivast mõneks ajaks ilma jäetud. Välisreisidel maadesse, kus must leib on tundmatu, aga leidub küllaldaselt mis tahes eksootilisi hõrgutisi, igatseme nende asemele peagi rukkileiba. See tundub paradoksaalne, sest tänased võimalused on meie toidulauda oluliselt rikastanud ja toitumisharjumused aastatega muutunud. Rukkileiva tähtsust meie igapäevase toiduna on sellest hoolimata raske üle hinnata. Paarsada grammi rukkileiba päevas aitab varustada organismi vajalike vitamiinide, mineraal- ja kiudainetega. Rukkiteradele omistatakse koguni pahaloomulisi kasvajaid ennetavaid omadusi. Samuti vähendab rukkis sisalduv kiudaine vere kolesteroolitaset, alandades nii südame-veresoonkonna haiguste riski. Rukkijahust valmistatud toit peaks oma kasulikkuse tõttu kuuluma laste igapäevasesse menüüsse. Seetõttu vääribki toetamist mõte, et vähemalt algkooliõpilased hakkaksid saama lisaks klaasitäiele piimale koolis iga päev tasuta ka kääru leiba. Senisest märksa enam tähelepanu väärib tervislike toitumisharjumuste kujundamine. Siinjuures ei saa ma jätta avaldamata tunnustust Eesti Rukki Seltsi ettevõtmistele ja Leivaliidu korraldatud iga-aastastele leivanädalatele. Seda tegevust ei maksa alahinnata, sest rukkileiva tarbimine on aastast aastasse vähenenud, olles praegu juba alla 100 grammi päevas - seega kaks korda vähem vajalikust. Viimastel aastatel on drastiliselt vähenenud ka rukki külvipind. Kui see 1990. aastal oli 66 000 hektarit ja veel 1998. aastal 38 000 hektarit, siis nüüdseks on külvipind vähenenud juba 20 000 hektari piirimaile. Võrdluseks olgu lisatud, et 1939. aastal kasvas Eestimaal rukist 150 000 hektaril. Kindlasti ei laiene ega peagi kasvupind laienema enam kümne aasta taguste mõõtmeteni. Kui rukki keskmine saagikus tõuseks 2000-2500 kilogrammilt hektari kohta Eesti oludes täiesti võimaliku 3500 kilogrammini, piisaks omamaise rukkitarbe rahuldamiseks ka 25 000 hektari suurusest külvipinnast. Et niisuguste tulemusteni jõuda, peab meie põllumees olema piisavalt motiveeritud. Ennekõike peab ta aga suutma konkureerida ametivendadega Saksamaal, Taanis või Rootsis, kes märksa soodsamates oludes koguvad hektarilt 5000 kilogrammi teri ning saavad pealekauba arvestatavaid subsiidiume Euroopa Liidu ühtse põllumajanduspoliitika alusel. Seejuures kasutatakse kordades rohkem mineraalväetisi ja pestitsiide, kahjustades nõnda elukeskkonda. Eesti põllud on viimasel kümnendil saanud ülemäärasest keemiast puhata ja seetõttu on siin sobilik arendada keskkonnasäästlikku mahetootmist. See on küll töömahukam, kuid õige hinnapoliitika puhul ka tasuvam. Koos tervislike toitumisharjumuste levikuga kasvab nõudlus puhta toidu järele ning selleks tasub valmis olla. Lubagegi mul siinkohal tutvustada üht võimalust ühendada tootja motiveeritus, keskkonnateadlikkus ja teadliku tarbija huvid. Meil on hulgaliselt põllumajanduslikult väheväärtuslikku ja raskesti haritavat maad, mis on määratud võsastuma. Seda leidub nii saartel, ranna-äärsetel aladel kui Lõuna-Eesti kuplitel. Seega kasvavad just meie kõige kaunimad paigad ohakatasse ja võssa ning muutuvad eemaletõukavateks! Tänavu kasutada oleva 48 miljoni krooni suuruse keskkonnatoetuse abil jõuab mõndagi küll korda teha, kuid kas see on parim lahendus? Minu arvates pole tark tegu panna mehi sae ja kirvega maastikku hooldama, kui sama töö teeksid palju tõhusamalt ära loomad. Ja samadelt loomadelt saaks lisaks liha, villa või piima. Pealegi - looduspuhast liha ja piima. Seetõttu peangi otstarbekaks ühitada kultuurmaastike hooldus ja looduspuhta toidu tootmine. Selle tegevuse motiveerimiseks on loogiline ühendada Euroopa Liidu poolt makstav keskkonnatoetus mahetootmise toetustega. Põllumajandusministeeriumi spetsialistide hinnangul oleks Eestil võimalik põhjendada agrokeskkonna toetuste maksmist 200-250 miljoni krooni ulatuses ehk siis 4-5 korda tänavu makstavast rohkem. Nii on see praegu kehtivate Euroopa Liidu kriteeriumide alusel. Kuid läbirääkimised seisavad veel ees ja seega võivad ka tingimused muutuda. Igatahes tasuks meie läbirääkijatel see idee kaalumisele ja edasiarendamisele võtta. Head kokkutulnud! Kunagi lootsid meie isad ja isaisad Vargamäe vana Andrese või Põrgupõhja Jürka kombel, et kui tööd teha ja vaeva näha, siis tuleb armastus või saab inimene koguni õndsaks. Eks sedasama usku ole eestlases tänagi. Soovin põllumeestele ja nende toodetu tarbijatele rõõmu nii tööst kui tööviljast! Viljakat rukkipäeva teile! Tänan!"
"Vabariigi President Eesti Vabariigi 81. aastapäeval","Meri",1999,"Armsad kaasmaalased Eestis ja laias maailmas, lugupeetavad külalised ja kõrgeausused! Lubage teid kõiki tänada heade soovide eest, mida olete saatnud lähedalt ja kaugelt meie riigi 81. aastapäevaks! Ka omalt poolt soovin teile Eesti Vabariigi nimel palju õnne meie ühisel pidupäeval! Me tähistame Vabariigi aastapäeva viimast korda sellel sajandil ning viimast korda enne korralisi Riigikogu valimisi. Möödunud aastal, meie kaheksakümnendal aastapäeval, heitsin siit kõnetoolist pilgu tagasi ja püüdsin hinnata raskusi, mis meid varitsesid riigi ja majanduse taastamisel pärast pikka okupatsiooniaega. Täna tahan kasutada erinevat lähenemisnurka ja kõnelda sellest, kus me praegu asume, kus asume täna, kui tulevik muutub minevikuks ja Eesti minevikukogemus kujundab tulevikku. Lubatagu mul seepärast kõnelda kõigepealt meie välispoliitika järjekestvusest. Oleme oma sihiks seadnud liikmekssaamise Euroopa Liidus ja NATOs arendades samaaegselt häid vahekordi Vene Föderatsiooniga. Möödunud aasta oli läbimurdeaastaks Eesti Vabariigi suhetes Euroopa Liiduga. Meieni on jõudnud aruanne selle kohta, kuidas me Euroopa demokraatlikule pilgule paistame. Seda aruannet võite lugeda mu koduleheküljelt. Kõige valusam punkt meie suhteliselt südi edenemise juures on Eesti kui õigusriigi puudulik toimimisvõime. Meil on raskusi veneaegsest taagast lahti saamisega: juristid ja kohtunikud koos oma mõtteviisiga pärinevad suures enamuses totalitaarsest süsteemist, milles õigusriigi põhimõtted olid võõrad. Õigusriigi võõristust on raske meie kohtunike kontidest välja saada. Seepärast tuleb ikka ja jälle rõhutada, et Eesti Vabariik, kes täna oma 81. aastapäeva tähistab, ei taastanud 1991 oma iseseisvust mitte veneaegse süsteemi ümberkohandamise kaudu. See ei ole mitte siltide vahetamine. Tahan rõhutada, et oleme taastanud oma riigi õigusliku järjepidevuse alusel. Selles mõttes oli omaaegne Ülemnõukogu pragmaatiliseks hoovaks, kuid õiguslikuks pidepunktiks, alusmüüriks, millele hoob toetus, olid Eesti Kodanike Komiteed. Nii ja mitte teisiti võitis Eesti rahvas oma iseseisvuse uuesti kätte. Nende poolte kaudu seadsime oma elukorralduse õigusriiklikule põhiseaduse alusele, millest nüüd tuleb iga päev lähtuda. Tahangi siin oma tunnussõnad ulatada kümne aasta eest kogunenud kodanike komiteedele ja samuti tänada mõne päeva pärast oma volitusi lõpetavat Riigikogu. Meie parlamendi kaheksas koosseis on vastu võtnud 562 õigusakti, nende hulgas Euroopa seadusandlusest tulenevaid väga olulisi seadusi. Aastad on läinud kiiresti ja meie astumine Euroopa Liitu ei ole enam mägede taga. Kuidas suudab Eesti majandus toime tulla rahvusvahelise konkurentsiga? Kuidas suudame meelitada Eestisse majanduse arenguks nii vajalikku raharessurssi? Kui vaadata Eestit mitte romantilise rahvuslase, vaid välisinvestori külma ja kaalutleva pilguga, siis mis teda Eestis võiks paeluda? Ja palju me ise tunneme lähemaid ja kaugemaid turgusid, kus võib-olla oodatakse Eesti kaupu, kuid me ei tea, milliseid? Me vajame Soomele, Iirimaale, Taanile ning paljudele teistele Euroopa Liidu maadele omast leidlikku ja teotahtelist väliskaubanduspoliitikat, mis ei jätaks meid ka siis hätta, kui meie praegune suur trump, madalad palgad ja tootmiskulud, vaikselt kaduma hakkab. Hoiatavaid märke juba on. Esialgu veel varjatult suurenev tööpuudus kõneleb vajadusest tegutseda, mitte jääda puhkama saavutatud loorberitele. Globaalses majanduses pole puhkepäevi. Kui me olemegi täna teistest ees, siis homme võime olla neist juba maha jäänud. Eesti teine välispoliitiline prioriteet on seotud NATO laienemisega. See on meie ajalooline võimalus, mis seob Eesti julgeoleku selliste demokraatlike Lääne suurriikidega, nagu Ameerika Ühendriigid, Suurbritannia, Prantsusmaa, Saksamaa, ning ka selliste riikidega nagu Poola, Taani või Norra. Kallaletung või ähvardus meie vastu tähendaks kallaletungi või ähvardust nende vastu. Selliseid pöördehetki esineb ajaloos harva. Eesti rahvas on osanud neid hetki ära tunda ja mitte käest lasta. Ma tean, et oleme palju pingutanud. Tean, kui suuri pingutusi nõuab Euroopa Liitu pürgimine. Ometi kutsun Eesti rahvast jõuliselt ilmutama oma tahet Eesti astumiseks NATOsse. Me vajame valitsuse tasemel ja avalikkuses selget programmi, et teoks teha seda Eesti rahva tuleviku seisukohalt nii olulist võimalust. Me vajame ennekõike selget arusaama sellest, mida Eesti suudab pakkuda ühiseks Euroopa kaitseks ja julgeolekuks. Eelmise aasta lõpus saatsin kõigile Riigikogu erakondadele kirja, milles kutsusin neid üles sõlmima riigikaitsealast kokkulepet. Selle leppe objektiks oleks riigikaitsealaste kulutuste järkjärguline viimine 2%-ni sisemajanduse kogutoodangust. See ei ole eesmärk omaette. See näitab tegelikkuses Eesti poliitikute ja nende kaudu kogu rahva selget tahet suurendada kaitsekulutusi selleks, et kindlustada vahendid meie soovitud riigikaitsepoliitiliste eesmärkide elluviimiseks. Pole ju mõtet kaitsejõududel, kel puuduvad vahendid oma rahva kaitsmiseks. NATO Euroopa liikmesriikide kaitsekulutused moodustasid 1997 keskmiselt 2,2% sisemajanduse kogutoodangust. Kaitsekulutuste suurus on mõõdupuu, mille järgi hinnatakse Eesti valmisolekut liituda Põhja-Atlandi Liiduga. See näitab poliitikute ja rahva pühendumust sellele Eesti välispoliitika olulisele eesmärgile. Eesti kaitsmine välise abita on keeruline ülesanne, seetõttu on meie rahvuslikes huvides liituda varem, mitte hiljem, kindlustades sellega oma rahva tulevikku. Uks NATOsse, nagu ütlevad NATO ametnikud, on praegu avatud. Pole mõtet venitada ja riskida sellega, et ta kinni pannakse. Valdav enamik praeguses Riigikogus esindatud ja järgmisesse pürgivatest erakondadest on mulle kirjalikult vastanud ja andnud oma põhimõttelise nõusoleku suurendada aastaks 2002 riigikaitsekulutusi 2% sisemajanduse koguproduktist, mis tähendab tõusu vähemalt 0,2 protsenti aastas. Oma kirjas kutsusin üles lähtuma põhimõttest, et riigikaitse poleks erakondliku lehmakauplemise objekt. Erakonnad on oma vastustes kinnitanud riigikaitseliste küsimuste olulisust ja aktsepteerinud, et nende probleemide üle ei saa kampaanialikult kaubelda. Nagu ei saa kaubelda Eesti riigi ja tema kodanikkonna püsimisega. Erakondade selged vastused veenavad mind kutsuma Riigikogu valimiste järel erakondi sõlmima kokkulepet, mis tagab järgmise nelja aasta jooksul kaitsekulutuste tõusu kahe protsendini meie SKP-st. Loomulikult on oluline, et selline kohustus sisalduks uue valitsuskoalitsiooni koalitsioonilepingus. Kuid veel olulisem on saavutada konsensus tulevase opositsiooniga, mis sarnaselt meie Taani sõprade kogemusega viiks erakondade vahelise lepinguni riigikaitse küsimustes, näidates kogu maailmale Eesti otsustavust oma iseseisvust kaitsta. Teiseks. Uue Riigikogu valimiseni jääb kaks nädalat. Tahan rõhutada, et valimistel osalemine on kõige võimsam vahend, millega kodanik saab riigi, valitsuse ja iseenda käekäiku mõjutada. Need, kes valimise asemel kirumisega piirduvad, võiksid endalt küsida: miks polnud Vene ajal valimistest juttugi, aga kirumist teatud piirides salliti? Kui ükski erakond pole 100 %-liselt vastuvõetav, siis valigem see, mille poliitika tundub valijale kõige enam Eesti edenemisele suunatuna. Pidagem meeles, et demokraatlikus riigis otsuseid ühiskonna arengu kohta teevad kodanikud ning vastavaid lahendusi teab rahvas, mitte poliitbüroo või peasekretär. Päev, mil me ütleme oma sõna, on 7. märts. Tahan eriti noortele valijatele meelde tuletada, et sel päeval on meil igaühel rohkem võimu, kui on ministriportfellis peidus. Ühtlasi tahaksin hoiatada nende poliitikute eest, kes kasutavad autoritaarseid ja ebademokraatlikke vahendeid. Kiiresti muutuvad ajad on inimeste sekka külvanud ebakindlust. Inimesed otsivad julgustust karmist käest ja magusatest lubadustest. Autoritaarsed poliitikud, kes seda ära kasutavad, ei usalda tegelikult ei rahvast ega oma kaasvõitlejaid, neid piitsutab tagant ennekõike võimuiha. Nad on Eestile sise - ja välispoliitiliselt muret tekitavad. Kuidas neid ära tunda? Kordan seda, mida ütlesin juba valmiste väljakuulutamisel: hinnake poliitikuid nende tegude, mitte nende sõnade järgi. 7. märtsil valite Riigikogu, mis viib Eesti uude sajandisse. Eelistades erinevaid jõude, valite võimalike arengutee vahel. See valik ei ole tähtsusetu. Vastupidi, see valik on oluline teile ja teie lastele, teile ja teie vanematele, eriti neile, kes veel mäletavad sõjaeelset riiki. Ärge uinutage ennast juttudega sellest, et te ei tunne poliitikat ja teist ei olene nagunii midagi. Eesti seisab jälle kord teelahkmel. Valik on teie teha. Kasutage oma häält arukalt. Hiljem on hilja. Kolmandaks. Oleme ainus Eesti riik maailmas. Ainus, kus räägitakse ja mõeldakse eesti keeles. Eestlane ei tohi häbeneda eestlaseks olemist. Vale on häbeneda eestipärasust, eesti nimesid ja eesti kultuuri. Niisama vale on häbeneda oma riiki. Okupatsiooni ajal hoidis Eesti Vabariigi õiguslikku järjekestvust meie poliitiline pagulaskond ja Eesti kultuurilist järjekestvust eesti haritlaskond. Demokraatlikus maailmas oli Eesti Vabariik kui õigusprintsiip alati olemas. Olgu meenutatud, et idee Eestist kui suveräänsest iseseisvast riigist sõnastati esmakordselt ühe prantslase poolt ja seda juba möödunud sajandi keskel. Nüüd on Eesti Vabariik taas meie kätes. Meil pole enam poliitilist pagulust. Julgen arvata, et ka Eesti mainet kahjustava majanduspaguluse aeg võiks olla ümber. Tingimusel, et Eesti suudab säilitada senise majandusaktiivsuse ja mitte õõnestada omaenda edu aluseks olevaid majanduspoliitilisi põhiprintsiipe, mis töötavad hästi. Mõtlen Eesti krooni, selget maksusüsteemi, majandusorientatsiooni ja -integratsiooni läände, mõtlen meie väiksusest tulenevat paindlikkust uue tehnoloogia suhtes ja infotehnoloogia suhtes eriti. Maailmas on Eesti leidnud tunnustust aruka reformiriigina. Jumala eest, me võime uhked olla, et Eesti on seatud eeskujuks mitmetele endise raudse eesriide tagustele riikidele. Kuid küsigem: millised reformid on tänaseks lõpule jõudnud ja millised reformid on ikka veel käimas? Seitse aastat on meie omariiklus jälle toiminud, üldiselt hästi, kuid me ei tohi ega taha silmi kinni pigistada puuduste ees. Reformimist vajab kohalike omavalitsuste korraldus, kus esineb lubamatut raiskamist ja võimuvolituste dubleerimist. Range kontrolli alla tuleks võtta riigipoolsed ostud ja tellimised. Liiga palju esineb seal raiskamist ja omahüvede otsimist. Ministeeriume ja muid riigiasutusi tuleks vaadata tähelepaneliku pilguga: kas poleks võimalik tegutseda tulemuslikumalt ja panna piir riigiaparaadi vohavale kasvule? Ärge mõistke mind valesti: olen tänulik neile riigiametnikele, kes teevad oma tööd ausalt ja vastutustundlikult. Nad on Eesti iseseisvuse kaitsjad. Kuid nad tegutsevad rahva raha eest. See seab meile kõigile suure vastutuse. Seitsme aasta eest saime hea stardi. Kas üheks põhjuseks polnud mitte see, et vastukaaluks poliitilisele eesriidele Läänes, olime üles seadnud omatehtud kultuurilise eesriide Ida suunas? Seda enam on vaja rõhutada, et Eesti sisemiseks toimimiseks on vältimatu vähemusrahvuste integratsioon. Selle tõdemuseni on mõned jõudnud läbi südame, mõned läbi mõistuse ja mõned ka läbi viha. Läheb veel aega, kuni jõuame tulemuseni, mis kõiki ühtviisi rahuldab, kuid juba praegu võime hinnata Eesti ühiskonna rahumeelsust ja stabiilsust. Mõne päeva eest kuulutasin välja Riigikogus vastu võetud seaduse, mis kuulutas Kristjan Jaak Petersoni sünnipäeva 14. märtsil emakeele päevaks. Sellel Riigikogu keelepoliitilisel aktil on sümboli kaal: luuletaja ema oli teatavasti venelane, kuid just Kristjan Jaak Peterson oli see, kes esimesena sõnastas eesti keele õiguse igavikule. Üks riigikeel, palju emakeeli on Riigikogu akti poliitiline sisu. Eesti Vabariik austab kõigi oma vähemusrahvuste keeli, kuid riigiasju korraldame Eesti riigis ikka eesti keeles. Aastakümnete vältel on riigiasju korraldanud võõras administratsioon võõras keeles. Eestlaste asi oli vaadata, kuidas võõra riigi kiuste toime tulla. Oleme võõrast riiki petnud, õõnestanud ja kirunud, ja see kukub meil hästi välja. Meil on kadestamisväärseid kogemusi riigivastase tegevuse alal, aga riigi juhtimise ja hoidmise kogemus on meil kõigil, niihästi poliitikutel kui teistel Eesti kodanikel kodu- kui välismaal, kahetsusväärselt väike. Sellest on sündinud meie vead. Kui meil on mehisust viga nimetada veaks, oskame veast ka õppida. Kuid ainult vigadest õppida on samuti viga. Eesti tõhusaks toimimiseks on vältimatu regionaalpoliitiline tasakaalustatus. Selle tõdemuse, et kogu Eesti elu ei käi ainult Tallinnas, et me pole mitte linnriik, vaid täisväärtuslik vabariik, selle lihtsa tõe peavad meie valitsused endale kõige kiiremas korras selgeks tegema. Mida hiljem see tõde selgub, seda kallimat hinda peame maksma. Asustust ja ettevõtlust, talu ja algkooli, pangakontorit ja poeletti hoida on palju odavam kui pärastpoole tühjale kohale tekitada. Eesti tulevik ja meie laste saatus kohustab meid selleks, et me õpiksime riiki valitsema selliselt, nagu on kohane euroopalikule õigusriigile. Meile võib saada ohuks tänapäevaste teadmiste puudulikkus ühiskonna juhtimise alal, eriti just riigi valitsemises. Suur hulk probleeme, hoopis suurem hulk, kui arvata oskame, ei tulene mitte pahatahtlikkusest, vaid teadmatusest ja harimatusest. See puudutab riigi juhtimise kõrval ka paljude ettevõtete juhtimist. Soovitan majandusmeestel lugeda Taani ekspert Eigil Mųlgaardi aruannet Eesti Maapanga juhtumi kohta. Tema järeldust üldise juhtimise kvaliteedi puudulikkusest saab üldistada ka teistele valdkondadele. Kogemuste puudus, pealiskaudsus või rumalus ei saa olla meie riigis vabanduseks. Eesti arenemine on püsiv õppimine. Me peame endale selgelt ja pragmaatiliselt aru andma, et vajame maailmatasemega spetsialiste sellistes harudes, nagu rahvusvaheline õigus, rahvusvahelised finantsinstitutsioonid, globaalne infotehnoloogia, EL keskkonnanõuded või EL tööseadusandlus. Muidu oleme selliste juhtumite puhul, nagu Eesti laevade boikott või Telekomi erastamine, täiesti võõraste nõunike armul. See võib aga Eestile kahjulik olla. Üks oluline asi, mida me kümne aastaga ikka veel ei ole ära õppinud, on oskus oma rahvaga rääkida. Minister ei räägi rahvaga, minister räägib poliitikutega. Aga inimene tahab, et temaga räägitaks. Alles valimisvõitlus on pannud poliitikud rahvaga rääkima, ja ka siin ennekõike sisepoliitkast. Eesti välispoliitilised sihid on rahvale sootuks selgitamata. Ja seda võib kurjasti ära kasutada Eesti-vaenulik propaganda. Paljud inimesed on veel praegu üksi oma muredega. Nad on üles kasvanud riigis, mis oli korraldatud nagu vangla - välja ei lastud, vabadust polnud ollagi, aga hädapärane ninaesine oli tagatud. Toonane võõras riigikord sundis täiskasvanud inimese alaealise seisundisse, tegi kodanikust eestkostealuse, ja paljud inimesed jõudsid sellega harjuda. Osa inimesi ootabki riigilt asju, mida me enne sõda ise oskasime joonde ajada. Me oskasime ise otsustada ja ise vastutada ja oleme selle tänaseks unustanud. Kuid ka see ei ole vabandus. Inimest lihtsalt ei tohi tema hädas üksi jätta. Inimesel on õigus täpselt teada, mida tal on oma riigilt oodata. Nagu ühiskonna kiire edenemise aegadel ikka, nii on meilgi praegu noortel kohanemine kergem ja elu parem kui vanadel. Noor inimene naudib seda, et terve maailm on tema ees lahti. See, kuidas ta maailmas toime tuleb, sõltub temast endast. Vaevalt on Euroopas teist maad, kus nii palju tähtsaid ameteid noorte käes oleks. See on Eesti kiire edenemise pante. Aga, mu armsad noored heades ametites: hoolitsege nende eest, kes teie eest on hoolitsenud! Ja mu armas vanade eestlaste põlvkond: õpetage noori hoolitsema oma kodumaa kaitse eest, oma laste eest, oma keele eest, oma isamaa ja rahva eest, nagu te seda läbi aastakümnete teinud olete. Sest mis on riik? Riik on tervik. Noorte ja vanade tervik. Erinevate kogemuste tervik. Valimispäeval võtke teineteisel käest kinni ja mõelge ühe ammuse mõttetarga sõnadele: tervik on alati suurem kui osade summa. Selle tundega rinnus valite kindlalt, ja valite Eesti Vabariigile kindla sammu uude sajandisse. Palju õnne Vabariigi aastapäevaks!"
"Vabariigi President 9. rahvusvahelisel konverentsil Eesti ja Euroopa Liit. Eesti teel muutuvasse Euroopasse, 31. oktoobril 2002","Rüütel",2002,"Austatud konverentsist osavõtjad! Daamid ja härrad! Täna väärib esiletõstmist tähelepanuväärne tõsiasi: samasisuline konverents leiab Eestis aset juba üheksandat korda. Äsja täitus seitse aastat Euroopa Liiduga sõlmitud assotsieerumislepingu jõustumisest. Peaaegu kogu meie 11-aastase taasiseseisvuse perioodi reformiprotsess ja seadusloome on lähendanud Eestit Euroopa Liidu õigus- ja majandusruumile. Nüüd hakkavad liitumiskõnelused lähenema lõpule. Kõik see on küllap suurepäraseks kinnituseks meie pürgimuste tõsiseltvõetavuse kohta. Käesolevast konverentsist on aga aastatega kujunenud mõttetalgud poliitikute, teadlaskonna ja avalikkuse osavõtul, mis on vaieldamatult aidanud eesmärke selgemalt püstitada ja saavutada. Meie sihiteadlikku tegutsemist on juhtinud arusaam, et kuulume Euroopa tsivilisatsiooni juba peaaegu tuhande aasta vältel. See, kuhu nüüd tagasi pürgime, ongi meie ajalooline kultuuriruum, aga ka meile lähedane majanduskeskkond ja tähtis julgeolekuruum. Iga riik vajab tänases maailmas partnereid ja koostööd. Enamik Euroopa Liidu liikmesriikidest ongi meie loomulikud liitlased olnud läbi ajaloo. Sellise geopoliitilise asendi ja majandusliku koguvõimsusega väikeriigil nagu Eesti puudub tänases globaliseeruvas maailmas alternatiiv oma tuleviku tagamiseks. Enamgi veel - regionaalne koostöö omandab kaasajal üha suuremat kaalu. Peame endale tunnistama, et liitumisavalduse esitamisest möödunud aastate jooksul oleme muutunud nii meie ise kui ka riikide ühendus, kuhu pürgime. Ühelt poolt on kogetud õppetunnid meid karastanud ja kogemusi lisanud, ent ühtlasi on need muutnud nõudlikumaks nii iseenda kui partnerite suhtes. Samaaegselt on Euroopa Liit pidevas muutumisprotsessis. Kõik see sunnib nii üht kui teist poolt väga täpselt teadvustama koostöö aluseks olevaid väärtusi. Õigupoolest tähendabki käsilolev liitumisprotsess väärtushinnangute ühitamist. Kui otsime näiteid selle kohta, mil määral peitub edu võti sünergias, siis vaadakem kas või lähiajalukku. Veidi enam kui tosin aastat tagasi hakkas väike Eesti koos naabrite Läti ja Leeduga pälvima maailma tähelepanu totalitaarse võimu alustalade kõigutajana. Meie püüdlustega resoneerusid protsessid, mis viisid terve maailma külma sõja lõpuni. Berliini müür varises aasta pärast seda, kui Eesti parlament oli kuulutanud oma iseseisvuspüüet ja määranud oma otsused Moskva ees ülimuslikeks. Ent tähtsaim oli see, et paljud rahvad koondusid ühesuguste väärtuste taha. Seda teevad nad ka täna Euroopa Liidus. Euroopa Liit kujutabki sõna otseses mõttes endast ühtset väärtussüsteemi. Ja kui see ühendus laieneb, siis toob iga rahvas omalt poolt sellesse süsteemi kaasa midagi uut, ent samas kohandub ka olemasolevaga. Võime öelda, et Euroopa Liidu rikkuse ja tugevuse allikaks on selgelt teadvustatud rahvuslikud identiteedid ning nende toetamine. Integreerumine selle väärtussüsteemiga ei tähenda eripärade eiramist. Igal rahval leidub midagi niisugust, mis rikastab ühiskultuuri. Eesti eripäraks omakultuuri ja keele kõrval on kindlasti tõsiasi, et asume Euroopa Liidu välispiiril ning meil on pikk suhtlemiskogemus ühenduse uue naabriga. Kuid pealekauba on meil ka puhas loodus, rikkalik taimestik, unikaalsed maavarad. Samuti võivad teisedki rahvad loetleda hulk väärtusi, mis on nendepoolseks panuseks ühisosasse. Ja kindel on see, et kõik need rahvad, olgu nad siis suured või väikesed, soovivad ühesugustel alustel kaasa rääkida ühisväärtuse üle otsustamisel. Seda ootab nii rahvusparlamentidelt kui Euroopa parlamendilt valijaskond. Eesti, nagu ka mitme teise riigi valijad, saavad otsuse oma tuleviku suhtes öelda liitumisreferendumil. Kindlasti annavad siin saalis viibivad tänased, aga ka tulevased parlamendiliikmed kaaluka panuse referendumitulemuse kujunemisse. Just teie poolt vastuvõetavatest otsustest ning valijatega kohtumistel antavatest selgitustest sõltub suuresti inimeste hoiak. Asjaolu, et praegu kaldub enamus Eesti elanikest toetama astumist Euroopa Liitu, võib võtta ka kui usalduskrediiti. On vaja teha veel väga palju tööd, et üksikasjalikult avada kõik seadusepügalad ja liitumiskõnelustel kokkulepitud tingimused. Iirimaa eeskuju õpetab meile, et rahvas ei soovi ega tohigi vähese informeerituse baasil otsustada. Nendes selgitustes peab oma koha leidma ka Euroopa Liidu tulevik. Peaksime tänagi endalt küsima, kas oleme teinud kõik enda võimuses oleva, et mõista ise ja selgitada teistele, missuguse ühendusega Eesti loodetavasti peatselt liitub ja milliseid arenguvõimalusi see kaasa toob. Rahvale, kelle jõupingutustes on nii kaalukas osa kuulunud oma suveräänsuse kättevõitmisele, ei ole need küsimused kindlasti vähetähtsad. Samas on neile vastamine ka keerukas ülesanne, kui pidada silmas, et Euroopa Liit on ise otsingute teel. Daamid ja härrad! Euroopa Liit on oma olemasolu vältel näidanud lugupidamist demokraatlikest põhimõtetest. Nii suured kui väikesed rahvad saavad kasutada oma sõnaõigust rahvuslikes huvides ja oma identiteedi hoidmiseks. Tulevikukonvendi mõttesuunad kinnitavad meie ettekujutust Euroopa Liidust kui suveräänsete riikide liidust, kus tehtud otsuste üle kindlustavad usaldusväärse kontrolli rahvusparlamendid. Paraku jõuab teavet konvendis kavandatust avalikkuse ette napilt. Ent kes siis veel, kui mitte meie esindajad konvendis peaksid sealt sõnumid rahvani tooma! Loodan, et käesoleva konverentsi korraldamise aastatepikkune kogemus leiab tõhusat kasutamist edaspidigi ning tänane konverents kinnitab Eesti aktiivset osalemist tulevase Euroopa Liidu kujundamises. Palju jõudu teile ja aitäh tähelepanu eest!"
"Vabariigi President kodukaunistamise aasta lõpetamisel Viljandi “Ugala” teatrimajas 14. augustil 2011","Ilves",2011,"Head kodukaunistajad!Kallid sõbrad! Mul on hea meel tervitada teid Viljandis, minu kodumaakonna keskuses. Viljandi linnas jalutades või mööda Viljandi- ja Mulgimaad sõites näete, kui kauniks see piirkond on viimase kümnendi jooksul muutnud. Pöörake sisse näiteks Tarvastu valda, mis tänavu saab Viljandimaa kaunima omavalituse auhinna ja te näete millise hoole ja armastusega suhtutakse oma kodukanti. See kõik ei ole tekkinud üleöö või iseenesest. See on olnud järjekindla töö tulemus, mida on tehtud ka vaatamata kitsastele ja rasketele aegadele, kuid alati südamega. Kaunis kodukoht ei ole olnud ainult linna- või vallajuhtide mure ja hool. See on kõigi elanike töö ja kindlasti ka arusaamine, et palju parem ja turvalisem on elada, kui kodu on korras ja tänav puhas. Korrastatud ümbrus on ju osa paremast elukeskkonnast, mis aitab kaasa piirkonna arengule ja elanike soovile siin elada ja ka ise midagi head ära teha. Muidugi on selleks vaja eestvedajaid, kohalikke tublisid külavanemaid või seltsiliikmeid, häid linnakodanikke, kes tahavad oma kodupaiga paremaks teha ja on valmis selleks ise käed külge lööma. Üksi on väga raske midagi paremaks teha, kuid koos saame muuta oma kaaskondsete mõttelaadi ja suhtumist oma kodukohta. See on kodukaunistamisliikumise üks eesmärke ja tulemusi. Täna näeme siin taas, kui palju on Eestis selliseid tublisid ja hoolivaid inimesi. Ning te teate ka väga hästi, kui palju tööd ja hoolt see kõik nõuab. Kodukaunistamine ei ole ju mitte ainult oma kodu korda tegemine, see on oma küla või linna eest hoolitsemine. See on oma ümbrusest ja oma maast hoolimine. Selleks ei lähe tarvis suurt raha, selleks läheb vaja märkamist, tarkust ja ühist vaeva. Meie linnade kaunitesse puitasumitesse ei pea ehitama sinna sobimatuid betoonist hooneid, mis rikuvad piirkonna oma näo. Oma kodu korda tehes peame arvestama kohapealseid traditsioone, Eestisse sobivaid ehitusstiile ja materjale. Siinsamas Viljandi Kultuuriakadeemias õpetatakse juba mõnda aega rahvuslikku käsitööd, muuhulgas rahvapärast ehituskunsti ja selle üle on mul väga hea meel. Sest ühelt poolt hoiame nii elus ja anname edasi meie pärandit ja teisalt aitame muuta meie kodu kaunimaks just Eestile omasega. Miks ma sellest räägin. Räägin seetõttu, et see on ka osa kodukaunistamisest, oma piirkonna traditsioonide ja eripärade arvestamine. Head sõbrad! Täna tahan ma tänada teid. Tänada selle eest, et tänu teie tööle on Eesti saanud palju ilusamaks ja puhtamaks. Saanud kodusemaks. Kodus ei vedele praht maas ja ka ukse taha ei kallata laga. Teie teate seda väga hästi, te olete Eesti heaks teinud palju ning selle eest olen ma teile äraütlemata tänulik. Suur tänu teile parema Eesti loomise eest!"
"Vabariigi President Althingi liikmetele Reykjavikis 14. septembril 1999","Meri",1999,"Härra president, austatud Althingi liikmed, mulle on suureks auks seista täna maailma vanima parlamentaarse institutsiooni ees. On tõepoolest tähelepanuväärne, et Islandit sel määral samastatakse selle seadusandliku koguga. Teil on õnnestunud hoida seda institutsiooni läbi aegade, ja nõnda olete tuhande aasta jooksul säilitanud ideaali inimühiskonnast inimeste jaoks. Juba see tõsisasi üksi tekitab austust Islandi ja islandlaste vastu. Kuid Althingi on enam kui rikas rahvatraditsioon. Eestlastele jääb alatiseks meelde teie julgus aastail 1990 ja 1991, mil te toetasite Balti rahvaste püüdu iseseisvusele. Ma näen eestlaste ja islandlaste hingesugulust mõrkjas huumoris, mis iseloomustas eestlaste tänuavaldust Islandile – Lenini väljak Tallinna südames nimetati ümber Islandi väljakuks. Te toetasite meid oma demokraatlikest traditsioonidest tulenevalt ning sellepärast, et usute iga rahva õigusesse ise oma saatuse üle otsustada. Teate ju teiegi, mida tähendab rõhumine ja võimetus ise oma elu korraldamisel kaasa rääkida. Me täname teid teie toetuse eest. Islandi käitumine oli eeskujuks teistele. Nõukogude Liit ei saanud vastu seista nii mitmepoolsele survele ning meie võisime oma iseseisvuse taastada verevalamiseta. Me hindame seda väga kõrgelt. Kahjuks ei tunnista mitte kõik kõikide enesemääramisõigust. Ka pärast Eesti iseseisvuse taastumist on miljonitel inimestel tulnud selle eest surra. Meil on teiega ühine keel. See on demokraatia keel, vabaduse ja enesemääramise keel. Meie kummagi edukas võitlus iseseisvuse taastamiseks on andnud meile poliitilise kogemuse, mis on tundmatu paljudele suurtele rahvastele. Ning kahjuks tänini saavutamatu paljudele väikestele rahvastele. Kui president Grimsson möödunud aastal kõneles Tartu Ülikoolis, viitas ta väikerahvaste erilisele rollile maailmapoliitikas. Seda sõnumit tahaksin täna, selle igivana seadusandliku kogu ees veel kord rõhutada. Selle maailma väikesed rahvad – ja eriti need, kes elavad Põhja-Euroopa suhteliselt turvalises ja kaitstud keskkonnas – on kohustatud toonitama suurematele rahvastele eetika olulisust maailmapoliitikas. Liigagi sageli näib, et suuremate riikide poliitikud ei suuda näha asju avaramalt. Avaram vaade ent kinnitab meile, et olukord, mis eetika seisukohalt paistab väärana, osutub tihtipeale keeruliseks ka poliitika ja turvalisuse seisukohalt, kuigi see võib kauem aega võtta. Kui rääkida Kosovost või Bosniast, siis usun, et igaüks selles saalis nõustuks – sealne olukord tundus algusest peale eetiliselt väär olevat. Ähvardava veresauna ärahoidmiseks kohe otsustavaid samme astuda oleks olnud tunduvalt lihtsam ja ka palju odavam kui olid hilisemad sõjalised sekkumised. Lühidalt, väikerahvad peavad toimima kui suuremate riikide baromeetrid, mis pika aja peale tormi oskavad ennustada. Meie tunneme oma kontides seda, mis selle maailma metropolidesse veel selgelt ei paista. Lõppude lõpuks ei ole meil armaadasid. Meie ei või enesele lubada katastroofide teadvustamist siis, kui need on juba toimunud. Meie teame inimelude hinda. Meie kohus on katastroofe diplomaatiliselt ennetada, et mitte hiljem kannatada nende tagajärgede all. Meie ajendiks on meie õiglustunne, meie relvaks meie erksus. Seda näitasite teie ilmekalt ka aastail 1990 ja 1991, mil te toetasite Balti riikide püüdlusi. Teie teadsite seda, mida paljude suurrahvaste juhid keeldusid uskumast: et Eesti, Läti ja Leedu suund iseseisvusele on õige ja vääramatu. Ma loodan, et koos suudame me innustada suurriike tegutsema kiiremini ja otsustavamalt, et toime tulla kriisiolukordadega ning tagada meile kõigile õiglasem maailm. Tänan teid."
"Vabariigi President Arnold Rüütel Riigikogus 8. oktoobril 2001","Rüütel",2001,"Kallis Eesti rahvas! Austatud Riigikogu! Härra President! Härra Riigikogu esimees! Härra Peaminister! Teie Ekstsellentsid! Austatud daamid ja härrad! Üheksa aastat tagasi lõpetas minu eelkäija president Lennart Meri oma esimese presidendikõne sõnadega 1918. aasta iseseisvusmanifestist: ""Eesti, sa seisad lootusrikka tuleviku lävel!"" 1990. ja 1991. aastal oli mul õnnelik võimalus koos rahvaga selle läve kättevõitmist ette valmistada. Seejärel läbisime üleminekuperioodi ja oleme tänaseks jõudnud arenenud riikide liigasse. Kümme aastat iseseisvat Eestit on muutnud meie välist ja sisemist palet tundmatuseni. Juba on üles kasvanud terve põlvkond, kelle eneseteostus langeb vabasse ja iseseisvasse Eestisse. Neil on üksnes hämar mälestus nende endi lapsepõlvest ning nende vanemate elust Nõukogude impeeriumis. Täna keskikka jõudnud Eesti inimesed on olnud need, kelle riskivalmidus ja ettevõtlikkus on aluse pannud Eesti edule: et oleme tehnoloogiliselt kiiresti järele jõudmas arenenud riikidele, et Eesti majandusse on julgetud investeerida ning et täna seisame Euroopa Liidu ja NATO väravas. Sellele põlvkonnale kuulugu ka meie tunnustus. Suur ja tunnustusväärne on aga olnud ka president Lennart Meri panus, kes riigijuhina on neid protsesse mõjutanud. Siiski on kohane küsida endalt: ""Kas lootustest tulvil tulevik on täitunud? Kas riik, mille me taastasime, on saanud turvaliseks rahvakoduks, kus piltlikult öeldes jätkub tööd ja leiba kõigile selle riigi asukatele? Kas ei ole sageli nii, et endiselt on ühtede päralt tulevik ja teiste päralt üksnes lootus?"" Neil kõhklustel on alust, sest eduka Eesti kõrval on ka teine ja mitte sugugi väiksem Eesti. Need on meie oma inimesed, kes on pidanud sageli ülekohtuselt kõrget hinda maksma Eesti edu eest. Suur osa Eestist püüab kuidagiviisi ots-otsaga kokku tulla ja omakorda kõige nõrgem osa sellest otsib lohutust või unustust meelemürkidest, millel on olnud traagilised tagajärjed. Eesti presidendi jaoks ei saa olla mitut Eestit. See teadmine seab meile kõigile kõrge kohustuse ja ka vastutuse. Minu presidendiks astumine leiab aset Eestile ja kogu maailmale kriitilisel ajal. Seisame silmitsi üha laieneva terrorismiohuga. 11. septembril Ameerika Ühendriike tabanud terrorirünnak on eilsest alates leidnud sõjalise vastuse. Demokraatlikul maailmal ei jäänud teist valikut. Rohkem kui kunagi varem vajab Eesti taas üksteise õlatunnet ja kokkuhoidmist. Kinnitan teile, et tahan mulle Põhiseadusega võimaldatud piires ning mind Eesti presidendiks valinud rahvaesindajatelt saadud mandaadi alusel teha kõik endast olenev, et vähendada kuristikuks paisunud lõhet erinevate sotsiaalsete kihtide, poliitiliste jõudude, institutsioonide ja võimutasandite vahel. Eestis tuleb taastada laialdane sotsiaalne dialoog, mis on eelduseks erinevate huvide mõistmisele ja erisuste seast omakorda ühishuvi väljaselgitamisele. Meie põhihäda on usalduse ja vastutuse defitsiit. Meil kõigil tuleb mõelda sellele, nii kohaliku kui riigivõimu tasandil. Seetõttu peaks presidendi esmaseks ülesandeks olema konsulteerida mitte ainult peaministrit, vaid kõiki põhiseaduslike institutsioonide juhte. Regionaalpoliitika tugevdamiseks on vaja kokku kutsuda kõigi tasandite omavalitsusesindajate kogu. Eesti areng on kreenis keskuste poole, nüüd tuleks seda tasakaalustada. Kindlasti jätkavad tegevust vähemusrahvuste ümarlaud ja akadeemiline nõukogu. Võib-olla tuleks kaaluda ka kodanikuühiskonna tuumaks oleva kolmanda sektori esindajate koja loomist presidendi juures. Loodan, et need tavaõiguslikud algatused leiavad toetust nii asjaosaliste endi kui ka avalikkuse poolt. Hinnates kõrgelt ajakirjanduse rolli ühiskonnasisese dialoogi ning avaliku arvamuse kujundamisel on oluline sisse viia regulaarsed kohtumised üleriigiliste meediakanalite, ajalehtede ja maakonnalehtede peatoimetajatega. Kuna olen Eesti säästva ja tasakaalustatud arengu strateegia tingimusteta toetaja, siis mõistetavalt hindan erakondade ja valitsuse tegevust just selles mõõtkavas. Tunnistagem, et paljuski on siin piirdutud üksnes sõnadega või siis teistpidi, reformitud reformide eneste pärast. Valitsema kipub mentaliteet, mis soosib priiskavat tarbijalikkust ja ratsa-rikkaks-elamist. Eesti viib kreenist välja ja tagab heaolu eeskätt niisuguse regionaalpoliitika rakendamine, mis loob selged võimalused keskustest ka kõige kaugemate piirkondade toimetulekuks. Meie eesseisev ühinemine Euroopa Liiduga manitseb meid keskendama oma tähelepanu kõigi tasandite võimuorganite haldussuutlikkuse tõstmisele ja seda ka väiksemais valdades, selle asemel et loota nende probleemide iseeneslikule kadumisele koos nende valdade liitmisega. Eesti asend ja maine Euroopa Liidus ja kogu maailmas sõltub sellest, milline on meie demokraatia ja poliitilise kultuuri tase, kuivõrd on rahvas kaasatud tema saatust mõjutavate otsuste tegemisel, kas võimude lahususe ja tasakaalu printsiip toimib piisavalt, kas on tagatud kohtuvõimu kui demokraatia ühe nurgakivi sõltumatus, kuidas on kaitstud vähemuste huvid. Äsja anti Riigikogu menetlusse presidendi otsevalimist käsitlev Põhiseaduse muudatusettepanek. Vajadus ja valmisolek selleks on olnud üldrahvalik. Loodetavasti on see esimeseks tõsiseks sammuks rahva poliitilise võõrandumise vähendamise teel. Parandamist vajavad ka Riigikogu valimise põhimõtted. Rahvaesindajate seotus oma valijaskonnaga peaks suurenema. Siseriiklikult rõhutatav regionaalsuse põhimõte võiks seista au sees Eesti välispoliitikaski. On kõnekäänuks saanud Machiavelli kunagine ütlus, et sõpru tuleb otsida lähedalt. Välispoliitiline tegevus võiks seetõttu olla keskendatud meiega ajaloolise saatuse kaudu seotud regioonile: Balti riikidele, Baltoskandiale, teistele Eesti lähinaabreile ja Läänemere piirkonnale. Regionaalsele koostööle orienteerib meid ka Euroopa omavalitsuste harta. See tähendab, et partnerlust ei teostata üksnes riikide vahel, vaid et see laieneb ka eri riikide omavalitsuslike üksuste vaheliseks koostööks. Eestil on siin head eeskuju võtta nii Soomelt, Rootsilt kui ka Saksamaalt. Ja see on omaks tunnistatud kogu Euroopa Liidus. Regionaalsuse põhimõtte eelistus ei tähenda kuidagi ükskõiksust mujal toimuva suhtes. Maailm on väike ja meie saatused on sõlmitud ühte. Globaalselt mõtestatud maailm tähendab keskkonnakasutuse kokkuleppeid ja ühist julgeolekut. Seepärast toetab ka Eesti terrorismivastast võitlust. Samas oleme veendunud, et ühtki rahvust ja suuri maailmausundeid ei saa iseenesest terroristlikeks pidada. Rahvuslike ja usuliste tõekspidamiste austamine on üks osa inimõigustest. Tõenäoliselt veel minu presidendiks ametisoleku ajal saab Eestist Euroopa Liidu liige. Kuid see sõltub ikkagi rahva enda otsusest. Suur sisuline töö seisab selles osas ees ka Eesti valitsusel ja ametkondadel. Presidendina kavatsen anda omapoolse panuse selle protsessi tõhustamiseks. Sõltumata sellest, kas Eestist saab Euroopa Liidu liige, tuleb tähtsaks pidada piirilepingu sõlmimist Vene Föderatsiooniga. Usun, et see on mõlemapoolselt oluline. Loodan igati kaasa aidata, et Eesti ja Vene suhted areneksid heanaaberlikus, teineteise mõistmise ja vastastikuse kasulikkuse õhkkonnas. Eesti on olnud läbi aegade erinevate kultuuride ristumiskohaks, mille keskelt oleme suutnud välja arendada ja säilitada rahvusliku identiteedi. Kas poleks just nüüd, kasutades ära oma ajaloolist kujunemistausta ja kogemust, õige aeg püüelda selle poole, et Eestist saaks põhja-lõuna ja ida-lääne kohtumispaik, kus Eesti algatusel ja vahendusel sünniksid nii meie regiooni, Euroopa kui ka maailma turvalisust suurendavad kokkulepped. Austatud Riigikogu liikmed! Ametisse astunud Eesti Vabariigi presidendina on mul kolm eelistust, mille ühel või teisel viisil täitumist loodan saavutada ametisoleku aja lõpuks. See eeldab ka ametipädevuse piires omapoolset keskendumist. Eesti füüsiliseks ja rahvuskultuuriliseks kestmiseks pole tähtsamat meie demograafilisest seisust. Meie püsimajäämisest rahvana sõltub meie võimalus anda oma rahvuskultuuri kaudu panus inimkultuuri arenguks. Ometi, meie rahvas vananeb ja väheneb jätkuvalt. Samas puudub meil konsensuslikult vastu võetud pika-ajaline kava tingimuste loomiseks demograafilise käitumise muutumiseks. Luban selle vastuvõtmisele ja käivitamisele igati kaasa aidata. Teiseks tähelepanu väärivaks valdkonnaks on haridus. Haridus tähendab valmisolekut muutustega kohaneda ja vastu võtta uusi väljakutseid. Kuid samas sõltub haridusest ka meie rahvuskultuuri ja teaduse saatus. Küsimus ei ole ainult selles, et kogu Eesti peab koolis käima, vaid selleks peavad olema ka kõigile võrdsed võimalused. Mitte fosforiidi ja põlvekivi müügist ei saa me rikkaks, vaid meie rikkus põhineb meie ajude hallollusel. Seda mõistsid meie esiisad, kui nad püüdsid vaimu poolest suureks saada. Selleks on kutsunud meid üles juba ka Jakob Hurt. Kolmanda prioriteedina nimetan tööhõivet. Iga inimese ja kogu rahva väärikus luuakse töös ja tööga. Tööpuudus pole seega mitte ainult majanduse, vaid ka sotsiaalse toimetuleku ja ühiskondliku moraali küsimus. Kui inimene teeb tööd ja loob uusi väärtusi, siis saab ta sellega ka elule kaasa rääkida ja tunneb end rahva täisväärtusliku liikmena. Töö kindlustamisel tuleks eriti tähtsaks pidada rahvusliku kapitali konkurentsivõimet, väike-ettevõtlust ja ümberõpet. Alahinnata ei saa ka ametiühingute rolli tööjõuturu tasakaalustajana. Ainult õiglaselt tasustatava töö andmisega suudame kindlustada selle, et Eestis ei oleks enam mahajäänud ääremaid ja peredel oleks piisav sissetulek ning uutel põlvkondadel kasvuruumi. Kui suudame selle teostada, siis suudame ka taastada Vabadussõja ja taasiseseisvuse eest peetud võitluse päevilt pärit riikliku ja rahvusliku eneseväärikuse. Meil on vaja üles ehitada niisugune ühiskond ja riik, kus inimeste jaoks on usk oma riigi kestmisse ja eluvõimesse loomulik. Oskar Looritsa sõnu korrates, ""meie saatus on siiski meis endis, aga mitte pimedas juhuses."" Täna on ülim aeg Eestile öelda: ""Sa oled väärt, et sind armastataks."" Armastus tähendab ennekõike pühendumist. Selleks soovin meile kõigile meelekindlust!"
"Vabariigi President võidupühal 23. juunil 2006 Saaremaal","Rüütel",2006,"Armsad kaasmaalased, ekstsellentsid! Rahvuslike väärtuste hoidmine on nüüdisaja üleilmastumises olulise tähtsusega. Kui rahvas võõrduks ühisväärtustest ja sümbolitest, oleks oht kaotada oma identiteet ning hääbuda ajaloo hämarusse. Täna tähistame taas Vabadussõja suure võidu, Võnnu lahingu aastapäeva. Esmakordselt teeme seda mereparaadiga, mis Eesti kui mereriigi puhul on sümboolse tähendusega. Samuti on tähendusrikas paraadi toimumine Saaremaal. Olid ju saarlased tuntud meresõitjate ja vaprate sõdalastena, kes hoidsid muistse vabadusvõitluse viimast kantsi kauem kui üheski teises Eestimaa osas. Tänasel mereparaadil osalevad lisaks Eesti sõduritele ja kaitseliitlastele veel kaheksa riigi sõjaväelased. See, et osavõtvaid maid on varasemast enam, annab tunnistust meie partnerluse tugevast alusest ja heast koostööst ühisväärtuste nimel. Tervitame välisriikide esindusi meie võidupüha paraadil! Riikliku iseseisvuse taastanud Eesti kaitsejõud tervikuna ning kõik väeliigid eraldi on läbi teinud suure ja eduka arengu. Olgu niisuguse hinnangu aluseks tunnustus välismissioonidel osalejatele, edukad “Kevadtormi” õppused, seire teostamine meie õhuruumis või NATO üksuse staabilaeva vastutav roll. Riigikaitse kõrgeima juhina avaldan tehtud töö eest tänu peastaabile ja väeliikide juhtidele, eriti aga kaitseväe juhatajale. Oma tasakaaluka ja samas innustava tegutsemisega on viitseadmiral Tarmo Kõuts juhtinud meie kaitseväe saavutusteni, mille üle võime uhkust tunda. Ent soovides eduka arengu kestmist, peame tunnistama ka puudusi. Veel ei ole piisavalt sidustatud ühiskonna erinevate struktuuride koostöö riigikaitseliste ülesannete täitmisel ja liiga kergekäeliselt unustatakse varem seatud eesmärke. NATO-koostöö arendamise kõrval on meie püsivaks riigikaitseliseks eesmärgiks totaalkaitse tõhustamine. See on väikeriigile oluline, kogu maad hõlmav kaitsestrateegia. Hõlmates valdkondi kriisivarude tagamisest kuni organiseeritud relvastatud vastupanuni, annab totaalkaitse universaalse valmiduse võidelda mitmesuguste ohtude vastu. Kokkuvõttes tähendab see eri ametkondade suutlikkuse ühendamist elanike ja riigi kaitsmiseks, mis on ka seadusega sätestatud ülesanne. Sisejulgeolek ei ole sõjalisest riigikaitsest vähem tähtis. Totaalkaitse arendamise teel saab aga kindlustada mõlemat. Meenutagem kasvõi 2005. aasta jaanuaritormi või viimase poole aasta jooksul Eestit tabanud õlireostusi. Nende tagajärgede likvideerimine kinnitas, et me vajame enamat kui üht kõrge väljaõppetasemega väeüksust. Olles valmis osalema välismissioonidel, peame suutma kindlustada julgeolekut ka siseriiklikult. Politsei ja päästeteenistuse valmisolek nii suurõnnetuste kui võimalike terroriaktide puhuks on riigi julgeoleku võtmeküsimusi. Riigikaitse arendamisel oleme arvestanud oma NATO-partneritele antud lubadustega. Tulemustega võime üldiselt rahul olla. Eesti on üks vähestest riikidest, kes on täitnud oma rahvusvahelised kohustused staapide personaliga komplekteerimise osas. Samas on ka lubadusi, mis nõuavad rohkem pingutusi – kasvõi sisemajanduse kogutoodangust kahe protsendi eraldamisel riigikaitseks. Ent kõige olulisemaks pean ma esmase iseseisva kaitsevõime säilitamist ja veelgi sihikindlamat arendamist. Me peame arvestama asjaoluga, et Eesti on NATO piiririigina geopoliitiliselt küllaltki tundlikus asendis. See seab ka oma spetsiifilisi tingimusi, mida saab efektiivselt täita ainult kaitsetahte kujundamise ja riigi kaitsjatele vajalike oskuste õpetamise teel. Siin on ajateenistus abinõuks, millele ma ei näe alternatiivi. Debatti ajateenistusest loobumise ja professionaalse armee eelistamise üle tuleb tervitada nagu igasugust ühiskonnas peetavat mõttevahetust. Otsuste langetamisel ei saa aga eirata riigikaitsespetsialistide nõuandeid. Kasuks tuleks ka selge eesmärgipüstitus ja andmete kasutamine nii oma võimaluste kui ka maailmas levivate ohtude kohta. Väikeriigina saame niikuinii arvestada vaid piiratud võimekuse ja ressurssidega. Kasutada tuleb kõiki võimalusi, kaasa arvatud elanike tahet oma riiki kaitsta. Seetõttu oleks vale loobuda ajateenistusest ainult palgalistest koosnevate väiksearvuliste üksuste kasuks. Nüüdismaailm ei ole muutunud turvalisemaks, pigem vastupidi. Seepärast on vaja poliitilist kainust ning kaugele nägevat pilku, et teha riigikaitses tarku otsuseid – olgu nendeks siis ulatuslike reformide läbiviimine või üksikute väeosade tulevik. Vale otsus selles vallas võib tuua kaasa probleeme mitmele järgnevale põlvkonnale. Kindlasti vajab enam tähelepanu selge juhtimisstruktuuri väljatöötamine riigikaitses. Samuti on mobilisatsioonisüsteem ja arvestus ressursside üle võtmeküsimused, millest oleneb kriitilisel hetkel meie riigi saatus. Nagu ka noorte isamaa-armastus. Lubadus ajateenistuse eest palka maksta ei muuda seda iseenesest populaarseks ega suurenda tahet oma maad kaitsta. Vajalikud on sisulised meetmed, mitte lubadused. Vahepealsetel aastatel paranes ajateenistusse kutsumise kvaliteet ja kvantiteet, kuid nüüd on alanud taandareng. Vaja on leida selle põhjused ning kaaluda ka riigi nõudlikkuse tõstmist. Kuid esmalt peab kaitseväe infrastruktuuri areng kulgema plaanipäraselt ning väeosades lahendama probleemid ajateenijate olmega. Koostöö nii kaitseministeeriumi ja kaitsejõudude peastaabi vahel kui ka laiemalt on meie rahva ja riigi julgeolekust kõneldes väga oluline märksõna. Heaks eeskujuks on siin Kaitseliit, mis seob ühise eesmärgi nimel paljusid meie ühiskonna liikmeid ja valdkondi. Seniste saavutuste eest väärib suurt tunnustust meie seast vara lahkunud Kaitseliidu ülem major Benno Leesik. Koostöö piirivalve, politsei ja päästeametiga näitab Kaitseliidu olulist rolli sisejulgeoleku kindlustamisel. Lisaks on hästi täidetud ülesannet osaleda sõjalises riigikaitses ja noorsoo riigikaitselises kasvatamises. Oma sõjaliste kohustuste raames valmistas Kaitseliit eelmisel aastal ette mitu allüksust ja lähetas esimese rühma Euroopa Liidu rahutagamismissioonile Bosniasse. Koostöövalmidust näitab ka tänase mereparaadi korraldamine. See on sisuliselt keeruline suurõppus, kus testitakse kümnete erinevate struktuuride ning sadade inimeste oskusi ja koostöövõimet. Lubage avaldada siinkohal tunnustust Kaitseliidule ja eraldi vanemleitnant Toomas Peekile. Samuti tänan kõiki, kes on paraadi teokssaamist nõu ja jõuga erineval moel toetanud. Head kaasmaalased! Julgeolek ei ole kaup, mida saab üksnes importida, seda tuleb ka ise toota. Iga riik on selleks suuteline, kui ta tegutseb targalt ja osaleb rahvusvahelises koostöös, unustamata seejuures oma koduseid töid. Ma olen veendunud, et Eesti on just niisugune riik. Soovin meile kõigile rahu ja tarkust, et edendada Eesti Vabariiki. Head võidupüha!"
"Vabariigi President Eestimaa Rahvaliidu XIII kongressil Estonia Kontserdisaalis 18. juunil 2006","Rüütel",2006,"Lugupeetud Rahvaliidu esimees! Lugupeetud Rahvaliidu XIII kongressi delegaadid, daamid ja härrad! Sellest on möödunud üle viie aasta, kui ma viimati kõnelesin Rahvaliidu kongressil. Tookord seati mind üles presidendikandidaadi kandidaadiks. 21. septembril 2001. aastal valiti mind siinsamas saalis 186 häälega Eesti Vabariigi presidendiks. See aeg, mil ma olen tegutsenud presidendina, on olnud Eestile kiire ja muutusterohke. Eesti püsimise ja arengu nimel on pingutanud paljud institutsioonid ja rahvas. Kuigi Hiina rahvatarkus kinnitab, et üks pilt on väärt enam kui tuhat sõna, võivad teinekord arvud olla nii sõnadest kui piltidest ilmekamad. Toon välja ühe arvupaari: 2001. aastal oli Eesti riigieelarve 30 miljardit krooni, tänavune koos võimaliku lisaeelarvega suurusjärgus 64 miljardit krooni. Viie aastaga on Eesti riigi võime investeerida oma inimestesse ja tulevikku kasvanud üle kahe korra. Kui siia lisada, et Eesti Vabariigist on vahepeal saanud Euroopa Liidu ja NATO liige, peavad ka suurimad pessimistid tunnistama, et oleme liikunud tohutu kiirusega. Eesti rahva 80-ndate aastate lõpus alanud hoovõtt hüppeks vabade, jõukate, eluga rahul olevate ja tulevikku uskuvate rahvaste hulka on läbi saanud. Me taastasime 20. augustil 1991. aastal oma riigi ja sellega tõukasime end lahti kõige raskemast minevikutaagast. See aga ei tähenda, et maandume seal, kus soovime. Hüpe on alles pooleli ja ei saa ega tohi jääda paigallennuks. Eesti Vabariigi iseseisvus ei ole iseenesestmõistetavus ja seda ei ole ka eesti rahva tulevik. Ajaloolisel 1991. aastal kirjutas Hando Runnel read „Eesti riiki pole olnud, / aga meil on mõte tulnud, / et me tema praegu loome, / tulevikus maha joome.“ Need Runneli värsid osundasid eesseisvatele ohtudele ja tõesti, enamasti õnnestunud erastamistehingute hulka sattus ka suuri skandaale. See oli kontekst, milles kirjutasin 2001. aastal kümme käsku tulevasele Eesti Vabariigi presidendile. Need olid kantud ühest mõttest – Eesti vajab rohkem kui kunagi varem sellist presidenti, keda mitte üksnes imetleda ja austada, vaid kellesse ka siiralt ja inimlikult uskuda. Sel sügisel on taas presidendivalimised. Olen korduvalt öelnud, et loodan uue presidendi valimist Riigikogus. See eeldab, et suudetakse leida rahvast ühendav kandidaat. Presidendi valimine Riigikogus oleks märk koostöövõimelise poliitiku ja poliitika esilekerkimisest. Kui see õnnestub, tervitan uut presidenti. Kui Riigikogu ei suuda oma põhiseaduslikku ülesannet täita, alles siis olen nõus teie usaldust õigustama ja kandideerima valimiskogus. Seega ei saa ma enne Riigikogu otsust olla presidendi kandidaat ning minu tänasest kõnest ei tasu otsida programmi viieks aastaks. Head kuulajad! Järgnevalt keskendun teemale, mida pean Eesti arengus põhiliseks. Tänavu maikuus sündis 1360 last, suri aga üle 1500 inimese. See tähendab, et igas kuus kaotab Eesti ümmarguselt 150 inimest. Niimoodi vaadates ei paista see arv võib-olla kuigi suur, kuid rahvastikuprotsessid on pikaajalised. Eesti rahva iive on juba aastakümneid olnud negatiivne ja möödunud kümnendi alguses toimunud sündimuse langust võib liialdamata nimetada varinguks. Kui võtta kokku viimase viieteistkümne aasta jooksul sündimata jäänud lapsed, ei ole neid mitte mõne küla või väikelinna jagu, vaid nende lastega oleks saanud täita terve Tartu linna ja veel pool Pärnut. Need sündimata lapsed tähendavad ka seda, et iibe langus on kiirenev. Inimesi, kes soovivad ja suudavad lapsi saada jääb järjest vähemaks. Me näeme praegu algkoolides, mida tähendab iibe madalseis. Paljud klassid on pooltühjad ning üha enam suletakse väikesi maakoole. See väiksearvuline põlvkond jõuab edasi gümnaasiumi, astub ülikooli, nende ridadest peavad tulema kutsealused, politseinikud, päästeametnikud, arstid, õpetajad ja kultuuritegelased. Meil on juba praegu väga paljudes valdkondades inimesi puudu ja pole lootustki, et väiksena sündinud põlvkond poole pealt suuremaks paisuks. Kõige mustemate prognooside kohaselt on sajandi keskpaigaks järel alla poole miljoni eestlase ning see võib tähendada juba rahvuse hääbumist ja omariikluse kadu. Mul on väga raske mõista poliitikuid ja teisi avalikkuse ees sõnavõtjaid, kes seda probleemiks ei pea või ei soovi tõde tunnistada. Riigimehed peavad olema valmis rääkima valusatest ja rasketest teemadest, isegi kui see nende valijatele ei meeldi ja päevapoliitilist kasu ei too. Eesti rahval on vaja endale tunnistada – me oleme punktis, kust tagasiteed ei pruugi enam olla. Põhiseaduse preambula kohaselt peab Eesti riik olema pandiks praegustele ja tulevastele põlvedele, et eesti rahvus ja kultuur püsiksid. See tähendab, et riik peab ette valmistama selge kava, kuidas pidurdada negatiivset iivet ja tagada sündide kasv. Praegu sellist plaani ei ole ja kahjuks pole näha ka erilist soovi tõsiseltvõetav strateegia välja töötada. Lihtsam on vaielda, kas pronkssõdur peaks olema või minema, mitmerealiseks ja seda kui pikalt tuleks Tallinna-Tartu maantee teha või riigieelarve koostamisel mõne miljoni krooni pärast juuksekarv mitte ainult lõhki, vaid lausa neljaks või kaheksaks ajada. Need kõik on lahendamist vajavad probleemid, kuid mitte rahvuse säilimise sõlmküsimused. Kindlasti ei ole ühte lihtsat lahendust, mis eesti rahva arvukuse taas tõusuteele keeraks. Riigikogus ei ole võimalik võtta vastu seadust, mille kohaselt sünniks homsest rohkem lapsi. Vastutajatel on aga võimalik otsustada, et raha ja tahtmise taha ei tohi tervikplaani koostamine jääda. Eesti riigil oli tosin aastat erakondadeülene eesmärk: saada Euroopa Liitu ja NATO-sse. Me pingutasime koos selle nimel. Me olime valmis unustama omavahelised tülid ja solvumised, sest seda oli vaja Eesti rahva heaolu ning turvalisuse jaoks. Need ühised pingutused kandsid vilja, me oleme saavutanud oma suured välispoliitilised eesmärgid ja pääsenud nii Euroopa kui Põhja-Atlandi ühisruumi. Me ei tohi aga unustada, et nende uute võimalustega kaasneb ka vastutus panustada ühisruumi arengusse. Uus siseriiklik parteideülene eesmärk peab olema– taastada inimeste sotsiaalne turvalisus. Oma kõnedes olen pakkunud välja mitmeid lahendusi, kuidas see on võimalik. Vaid kindlustunne tuleviku ees päästab paigallennust, vaid nõnda ei ähvarda oht tõukepaku taha tagasi kukkuda. Tänapäeval peab eesti naine mõtlema sellele, kui palju lapsi ta suudab üksi üles kasvatada. Ma toon teile veel ühed arvud: maikuus sõlmiti 360 abielu, lahutati aga 270. Neljast abielust kolm puruneb! Kui naisel ei ole majanduslikku kindlust ja puudub usk, et rasketel hetkedel on võimalik kellelegi toetuda, siis ei tasu oodata talt emakssaamist. Ükski vastutustundlik ema ei ole valmis riskima oma lapsega. Usk ei ole kunagi ratsionaalne, usk on inimesel sügaval sisimas ja tundeküsimus. Eesti riik peab suutma erakondade koostöös usku luua ja kinnitada. Vaja on tugevat peret, kindlat kodu, ühtlaselt arenenud riiki, kus ka külalastel on võimalik kodu lähedal koolis käia, tema vanematel tööd leida ja vanavanematel hoolitsust saada. Me oleme välispoliitika nimel pingutades tõestanud, et suudame ühiselt tegutseda. Nüüd on eesmärk küll veelgi kaugemal tulevikus, väga konkreetne, kuid raskemini täidetav ja mängus on palju enam. Eesti rahval ei ole kuhugi põgeneda. Me peame jääma kohale ja võitlema oma püsimajäämise nimel. Me peame olema ühtsed, targad ja osavad. 20. sajandil tegi eesti rahvas kaks korda ajalugu: Vabadussõjas ja laulva revolutsiooni päevil. 21. sajand on meie võimalus olla Euroopa kasvav rahvas ja teha sellega veel kord ajalugu. Kui me hakkama ei saa, siis 22. sajandil oleme ajalugu."
"President Vabadussõjas hukkunud Briti meremeeste mälestamisel Kaitseväe kalmistul","Kaljulaid",2018,"Head kohalviibijad! Eile 100 aastat tagasi hakkas Vabadussõja alguse süngete ja raskete pilvede vahelt paistma esimene päikesekiir. Tallinna reidile saabus Briti eskaader. Sündmus, mis põhimõtteliselt muutis jõudude vahekorda Soome lahel ja sisuliselt neutraliseeris punalaevastikust tuleneva ohu Tallinnale. Ja mis sama oluline – andis nii maarindel võitlevatele Eesti sõduritele kui ka kogu elanikkonnale signaali, et Eesti ei ole enam üksi. Möönis ju ka Vabadussõja-aegne ülemjuhataja kindral Laidoner Briti laevastiku saabumisest rääkides – tsiteerin – „Millegipärast oli mul kindel tunne, et sellest momendist peale maksab Eestil edasi võidelda“. Eesti võitis Vabadussõja kahel peamisel põhjusel. Esiteks, tänu Eesti rahva, sõjaväelaste ja riigijuhtide usule omaenda jõusse ja otsusele lootusetuna näivas olukorras siiski vastu hakata. Ja teiseks, tänu liitlaste – Ühendkuningriigi, Soome, Rootsi, Taani, Ameerika Ühendriikide jt – sõjalisele, materiaalsele ja moraalsele toele. Nii on see ka täna – meie iseseisvus ja kaitsevõime tuginevad võrdselt nii esmasele iseseisvale kaitsevõimele kui ka rahvusvahelisele koostööle, meie kollektiivkaitsele. Teisiti ei ole see kahjuks mõeldav meie suuruse ja geograafilise asukoha juures. Briti laevastik ei saabunud Eesti vetesse iseenesest, vaid sellele eelnes kuudepikkune töö Londonis Eesti diplomaatilise esindaja Ants Piibu poolt. Kes – nagu ka teised Eesti diplomaadid teistes pealinnades – kulutas lugematuid tunde selleks, et äsjasündinud Eesti riigile toetust, tunnustust ja mõistmist välja kaubelda. Erinevalt 100 aasta tagusest ajast saavad Eesti esindajad täna maailma pealinnades seista kui võrdsed võrdsete seas. Kuid see ei vähenda mitte kuidagi pidevat vajadust omada riigina selgeid ja meie ühistel väärtustel põhinevaid seisukohti. Ja neid seisukohti pidevalt kaitsta nii välismaal kui ka vajaduse korral kodus. Sest tsiteerides Vabadussõja kaasaegset Arnold Hinnomit: „Nagu sõjaväeta polnud võimalik luua vabariiki, nii poleks seda saanud teha ilma välisesindusteta“. Juhin tähelepanu, et see tõdemus ei pärine mitte elukutselise diplomaadi, vaid Vabadussõjas soomusrongidel teeninud võitleja sulest. Head Briti sõbrad, St Albans’i ohvitserid ja madrused! Vabadus ja julgeolek ei ole kunagi iseenesestmõistetav ega tasuta. Kõige kõrgemat hinda selle eest maksavad alati need mehed ja naised, kellele oleme usaldanud raske kohustuse meid kaitsta. Mälestagem täna siis neid enam kui sadat Briti sõjaväelast, kes langesid Eesti Vabadussõjas. Kes langesid mitte ainult eestimaalaste, vaid kogu Euroopa vabaduse ja julgeoleku eest. Nende ohvri muudab on veelgi suuremaks teadmine, et nende jaoks pidi sõda – ilmasõda, mis pidi lõpetama kõik sõjad – läbi saama novembris 1918. Kuid ei saanud. Nagu ei saa kunagi läbi ka vajadus kaitsta meie vabadust ja väärtusi. Suur tänu —saja aasta tagustele mereväleastele ja ka meestele, kes siin täna seisavad. Suur tänu, head liitlased, et ka täna meiega olete."
"Vabariigi President Keskerakonna volikogu istungil 13. augustil 2006","Rüütel",2006,"Lugupeetud Keskerakonna esimees ja volikogu liikmed! Esmalt tahan tänada Keskerakonna juhatust kutse eest teiega kohtuda, et vahetada mõtteid aktuaalsetel päevakajalistel teemadel ning ühiselt arutleda ka mõningate Eesti arengu sõlmprobleemide üle. Mul on hea meel, et meie tänasel kohtumisel osaleb palju inimesi, kellega koos me oleme tegutsenud ühiste väärtuste nimel ja kaitsel alates Eesti riigi iseseisvuse taastamisest. Senine koostöö on sidunud meid ka ühise vastutusega Eesti arengu ja tuleviku eest. Paraku kostub küll vahel arvamusi, et Eesti riigi iseseisvuse taastamine oli otsekui süllekukkunud kingitus või ajaloo pime juhus. Sellise mõtteviisi kandjad ei ole mõistnud, millist rolli täitis rahvas oma riigi taastamise ja iseseisvuse kindlustamise käigus. Ilmselt seetõttu on saanud ka võimalikuks, et nii mõneski riigi arengut käsitlevas visioonis on rahvas jäetud statisti rolli. See omakorda on põhjuseks, miks järjest sagedamini võime tunnetada rahva võõrandumist oma riigist, poliitikast ja poliitikutest. Mõnikord on mind ja teisigi Eesti iseseisvuse taastamisel osalenuid süüdistatud, et oma esinemistes teeme ehk liiga sageli tagasivaateid sellele keerukale ja vastuolulisele perioodile. Võin siin selgituseks kasutada põhimõtet, et ajalugu on hea õpetaja, kuid tal on halvad õpilased. Öeldud on aga sedagi, et ajalukku tagasi vaadates on eeldusi kujundada vähemalt sama pika perioodi ulatuses korrastatud tulevikuvisioon, mis tugineb kriitiliselt hinnatud kogemustele. Meie lähiajaloost on palju õppida. Tänaste arengute kontekstis tooksin sealt olulise kogemusena esile poliitiliste jõudude võime ja tahte teha koostööd. Selle kaudu suudeti 15 aastat tagasi esiplaanil hoida rahva huvid ja kammitseda kitsaid poliitilisi ambitsioone. Teiseks rõhutaksin erinevate võimuorganite kindlapiirilist rollijaotust ja tasakaalustatud suhetekorraldust, mis juba iseseisvuse taastamise käigus oli reguleeritud eelpõhiseaduslikes aktides ja hiljem fikseeriti põhiseaduses. Niisugune põhimõte on Eesti riigi eesmärkide kõrval üks keskseid põhiseaduslikke väärtusi. See on ka iseseisvuse taastamise järgselt ajaproovile edukalt vastu pidanud. Tahan siinjuures rõhutada, et põhiseaduslikud väärtused moodustavad kindlapiirilise mõõtkava riikluse arengus ning need peaksid olema ka poliitilise kultuuri esmasteks kandekonstruktsioonideks. Presidendi ametivanne seob mind kohustusega kaitsta põhiseadust. Seetõttu pean vajalikuks osundada ka alanud presidendivalimise kampaania käigus esitatud niisugustele mõtteavaldustele, mis riivavad põhiseaduslikke väärtusi. Siinkohal tuleks nimetada põhiseaduslike institutsioonide pädevuse ja presidendi valimise protseduuride väärtõlgendamist, aga samuti presidendi valimise õigust omava Riigikogu ja valimiskogu vastandamist. On kahetsusväärne, kui mitmete poliitikute ja ajakirjanike väärtõlgenduste ruuporiks on ajakirjanduses asunud auväärse ülikooli õppejõud. Väärtõlgenduste konteksti mahuvad ka presidendi rolli erinevad käsitlused, mis moonutavad tema põhiseaduslikku ülesannet tagada võimude tasakaal. Võrdselt ohtlik parlamentaarse demokraatia stabiilsusele on nii presidendi institutsiooni alavääristamine käimasoleva kampaania käigus kui ka tema käsitlemine eksimatu selgeltnägijana või peamiselt riiki välismaal tutvustava müügimehena. Sellised arvamused on kui ammune kaja põhiseaduse väljatöötamise ajal toimunud diskussioonidest, kus üks osapool võitles häälekalt selle vastu, et rahvas saaks otse presidendi valida. Toona püüti selles näidata tõsist ohtu demokraatiale ja kirjeldati värvikalt, kuidas rahva usalduse kaudu presidendiks saanud isik kujuneb võimu haaranud diktaatoriks. Aastal 2001, mil meie riigi iseseisvuse taastamisest oli möödunud 10 aastat, valiti mind Vabariigi Presidendi vastutusrikkale ametikohale. Oma ametisse astumise kõnes Riigikogu ees rõhutasin, et Eesti asendi ja maine Euroopa Liidus ja kogu maailmas määrab see, milline on meie demokraatia ja poliitilise kultuuri tase, kuivõrd on rahvas kaasatud tema saatust mõjutavate otsuste tegemisse ning kas võimude lahususe ja tasakaalu printsiip toimib piisavalt. Need on olnud väärtused, mida ma oma ametikoha võimaluste piires olen püüdnud kaitsta ja kindlustada. Seepärast osundasin ma nendele põhimõtetele ka täna. Viis aastat, mil ma olen tegutsenud Vabariigi Presidendina, on olnud kiire ja muutusterohke aeg. Eesti arengu tagamiseks on oma panuse andnud enamik institutsioone ning rahval koguneb iga aastaga rohkem kindlustunnet tuleviku ees. Demokraatliku riigi ühtses toimemehhanismis on keerukas hinnata iga üksiku institutsiooni panust. Minu tegevust Vabariigi Presidendina on teil võimalus hinnata ja võrrelda nii möödunud aja kui ka tulevaste arengute kontekstis. Ees seisavad taas presidendivalimised. Tervitasin ja tunnustasin erakondade soovi valida rahvast ühendav president Riigikogus. See oleks märk ka erakondade erinevaid huvisid ühendava, austava ja kaitsva poliitika esilekerkimisest, mis looks eelduse demokraatlikeks otsustusteks tulevikus. Kui see õnnestub, siis olen kindel, et valitud presidendil on suured võimalused oma tegevusega kaitsta ühiskonna arengu käigus kinnistunud demokraatlikke väärtusi. Head kuulajad! Olen öelnud varem ja kinnitan täna ka teile, et juhul, kui Riigikogu ei suuda oma põhiseaduslikku ülesannet täita ja presidendi valimine vajab laiapõhjalisema demokraatliku otsustuskogu kokkukutsumist valimiskogu näol, siis annan nõusoleku kandideerida ka teiseks ametiajaks. Teen seda, et kanda jätkuvalt kaasvastutust Eesti tasakaalustatud ja jätkusuutliku arengu eest. Enne aga, kui Riigikogu pole oma otsust teinud, ei saa ma ka esineda presidendikandidaadi rollis. Seetõttu ei kujuta minu tänane esinemine programmi järgnevaks volituste perioodiks. Tahaksin teie ette tuua vaid mõned kesksed teemad, mida pean oluliseks Eesti edasises arengus nii lähi- kui kaugemas perspektiivis. Vajadust nendega kiiresti ja tõhusalt tegelda olen kogenud oma viimastel kohtumistel erinevate elualade inimestega Eestimaa paljudes paikades. Meie peamiseks tulevikuküsimuseks on eesti rahva püsimajäämine olukorras, kus iive on juba aastakümneid olnud negatiivne. Seda on tuntavalt võimendanud sündimuse langus möödunud kümnendi alguses. Oma varasemates esinemistes olen toonud näite, et kui võtta kokku viimase 15 aasta jooksul Eestis sündimata jäänud lapsed, siis saaks nendega täita terve Tartu linna ja veel pool Pärnut. Need sündimata lapsed annavad aga uue kiirenduse iibe langusele. Eestimaa erinevates paikades peame tõdema, et paljud klassid jäävad sügisel pooltühjaks ning paratamatult tuleb igal aastal sulgeda väikesi maakoole. Selle tulemusena on vähenenud ka see kontingent, kes jõuab edasi kutsekooli, gümnaasiumi ja kõrgkooli. Meil on juba praegu puudu politseinikke, päästeametnikke, õpetajaid, meditsiinitöötajaid. Pole mingit võimalust, et olukord iseenesest laabuks. Kui uskuda mustemaid prognoose, langeb eestlaste arv sajandi keskpaigaks alla poole miljoni ja kas ei vii see meid rahvuse hääbumiseni. Ainsa väljapääsuna antud olukorrast näen seda, et riigis tuleb välja töötada selge kava, kuidas pidurdada negatiivset iivet ja tagada sündide kasv. Praegu sellist plaani kahjuks ei ole. Tahaks loota, et teie erakond, kes seda probleemi on teadvustanud, suudab koostöös teiste poliitiliste jõududega niisuguse kava välja töötada ja ka realiseerida. Teise teemana tooksin välja ühiskonna sotsiaalse turvalisuse. Mul oli võimalus põgusalt tutvuda teie erakonna ja Rahvaliidu koostöölepingu eelnõuga ning on hea meel tõdeda, et selles käsitletakse sotsiaalse turvalisuse teemat laiemalt ja ühiskonna tänaste vajaduste kontekstis. Turvalisus ei ole pelgalt julgeoleku küsimus. See puudutab väga paljusid eluvaldkondi ja eranditult kõiki sotsiaalseid gruppe. Eestimaa inimene vajab turvalisemat keskkonda nii kodus kui tänaval. Tal on õigustatud ootus riigi abile vanaduse, haiguse, töövõimetuse ja ainelise puuduse korral. Talle peab olema kättesaadav hea haridus ning võimalus valida töö- ja elukohta. Riigi usaldusväärsuse esmaseks mõõdupuuks on sotsiaalse keskkonna stabiilsus ja turvalisus – seda nii ühiskonna vähemkaitstud sotsiaalsete gruppide kui ka oma elu korraldamisega hästi toimetulevate inimeste jaoks. Üheks meie taotluseks peab jääma suurem tasakaal nii ühiskonna sotsiaalses kui regionaalses mõõtmes. Oma riiki taastades seisis enamiku poliitiliste jõudude silma ees Põhjamaade tüüpi heaoluühiskond. Täna peame tõdema, et aastatega oleme paraku niisugusest ideaalist pigem kaugenenud. Sotsiaalselt sidusa ja tugeva keskklassiga ühiskonna asemel on meil kujunenud sotsiaalselt ning majanduslikult tugevasti kihistunud ühiskond. See saigi ühiskondliku kokkuleppe protsessi algatamise peamiseks põhjuseks. Väikerahva elujõu allikaks on tema vaimujõu suurus. Seda on õpetanud meie oma rahvuskultuuri suurkujud ning ka nüüdismaailma areng. Innovatsioon ja uuendusmeelsus on tänapäeva väljakutse ja ainuvõimalus kestvaks arenguks. See eeldab aga suhtumise muutumist väga laias diapasoonis. Vaid haritud ühiskond saab olla uuendustele avatud. Meie piiratud inimressurssi arvestades tuleb tõsiselt võidelda selle eest, et lapsed ei lahkuks juba põhikoolist, vaid kõik noored lõpetaksid oma haridustee. Võimalikult paljud peaksid jõudma tunnustatud kutseoskusteni. Oluline on panustada kõigi haridustasandite arengusse alates algkoolist kuni ülikoolini, nii et suureneks õpilaste võimekus jätkata haridusteed järgmisel tasandil või kandideerida edukalt nii sise- kui rahvusvahelisel tööturul. Senisest märksa enam peaksime kvantitatiivsete küsimuste, sealhulgas näiteks tööjõu- või tööpuuduse kõrval pöörama tähelepanu ka töötajaskonna ja töö kvaliteedile. Ennekõike tuleb aga näha inimest ja tema elulisi vajadusi – olgu siis hariduse, tervise, julgeoleku või tööturu probleeme lahates. Kaasaegse ühiskonna heaolu ja areng on mõeldamatu üht valdkonda või arengutegurit teisele eelistades. Ka majanduses pole kestev edu võimalik ilma sotsiaalse kapitali väärtustamiseta. Ühiskonna arengu kõrgemad eesmärgid ning kodanike suuremad ootused oma riigi suhtes eeldavad pidevat tööd ka ühiskonna demokraatliku korralduse täiustamisel. On küpsenud vajadus tõsiselt analüüsida, kas meie riigi halduskorralduslik mudel, mille põhikonstruktsioonid pandi paika vahetult pärast Eesti taasiseseisvumist, vastavad tänastele ja tuleviku vajadustele ning kindlustavad seatud eesmärkide täitmist. Puudutaksin sellest keerulisest teemaderingist vaid üht tahku, mis on seotud mitme eelnevalt käsitletud probleemiga. Sotsiaalse turvalisuse tagamisel, kvaliteetse elukeskkonna loomisel ning hariduse korraldamisel on keskne koht kohalikul omavalitsusel. Eksivad need, kes peavad kohaliku omavalitsuse arenguga seotud küsimusi kõrvalisteks ja teisejärgulisteks. Kohalik omavalitsus on demokraatliku valitsemisviisi peamisi alustugesid ning ühiskonna stabiilse arengu esmane garantii. Kohaliku omavalitsuse vastutusvaldkonda antud küsimuste tulemuslik lahendamine eeldab aga õiguslikke garantiisid stabiilsele tulubaasile, maade munitsipaalomandisse üleandmise jätkamist, omavalitsusüksuste koostöö toetamist nii piirkondlikul kui regionaalsel tasandil. Samuti eeldab see aga uute võimaluste loomist kohalike omavalitsuste kaasamiseks Eesti kui terviku arengut puudutavate otsuste ettevalmistamisse ja vastuvõtmisesse. Lõpetuseks mõni sõna ka välis- ja kaitsepoliitikast. On jäänud silma, et viimasel ajal on eeskätt presidendi funktsioonide käsitlemisega toimunud riigi erinevate poliitikate, ennekõike sise- ja välispoliitika kunstlik lahutamine. Ometi ei saa näiteks välis- ja kaitsepoliitika teenida eraldiseisvaid eesmärke, vaid need mõlemad peavad kindlustama rahvuslikku julgeolekut ning looma täiendavaid garantiisid sisepoliitiliste eesmärkide saavutamiseks. Globaliseeruvas maailmas saame me rahvuslikke huvisid kaitsta vaid tihedas koostöös sarnaseid väärtusi austavate riikidega. Me oleme tänaseks saavutanud oma suured välis- ja kaitsepoliitilised eesmärgid, Euroopa Liidu ja NATO liikmesriigina kuulume nii Euroopa kui Põhja-Atlandi ühisruumi. Siit tuleneb ka meie esmane välis- ja kaitsepoliitiline prioriteet – anda omapoolne võimetekohane panus selle ühisruumi arengusse. See eeldab aga hästi läbimõeldud ning partnerite huvisid austavat ja arvestavat koostööd eeskätt meie lähinaabrite, Balti riikidega, aga samuti teiste riikidega Läänemere regioonis. Sellega seoses tahaksin esile tuua veel ühe aspekti. Me omame unikaalset kogemust demokraatliku ühiskonna ülesehitamisel. Oma kogemuse edasiandmisel demokraatliku arengutee valinud ja eeskätt Euroopa Liidu naabruspoliitikaga hõlmatud riikide toetamiseks on meil veel palju kasutamata võimalusi. Sellesuunaline tulemuslik tegevus vastaks nii Euroopa stabiilsuse kui ka meie endi rahvuslikele huvidele. Head kuulajad, see oli põgus pilguheit mõnedele probleemidele, mis Eesti ühiskonna arengu huvides tähelepanu vajavad. Usun, et järgnev arutelu toob neile väärtuslikku lisa. Tänan tähelepanu eest!"
"Vabariigi President St John's College'is 12. novembril 2002 Oxfordis","Rüütel",2002,"Austatud president! Lugupeetud kuulajad! Daamid ja härrad! Oxfordis viibides tunneb küllap igaüks vahetult, kuidas põimuvad ühelt poolt traditsioonid ja väärtused ning teiselt poolt nüüdisteaduse uuenduslikkus ja maailma tormiline muutumine. Tänan võimaluse eest jagada teiega mõtteid just neil teemadel. Üheks püsiväärtuseks on vaieldamatult rahvaste võõrandamatu õigus valida ise oma arengutee ning korraldada traditsioonidest lähtuvalt oma ühiskonna elu. Lubagegi mul alustada mõningate arutlustega traditsioonidest ja väärtustest Eestis, aga samuti muu Kesk- ja Ida-Euroopa viimaste aastakümnete arengus. Et olevikku mõista võimalikult õigesti ja luua realistlikke tulevikuplaane, selleks tuleb tunda minevikku. Selline on arengu paradoks. Eesti jaoks oli ajalooks saanud 20. sajand eriline. Meie rahvas suutis kahe suure sõja vahel kehtestada omariikluse, kuid pidi selle siis võõrvõimu vägivaldse jõu survel viiekümneks aastaks kaotama. Seejärel suutsime aga sajandi viimasel kümnendil oma riigi uuesti taastada. Eestis, aga ka teistes Balti riikides tähendas iseseisvusaadete tõus 1980-ndate aastate teisel poolel püüdu muuta radikaalselt olemasolevat reaalsust - vabaneda Nõukogude okupatsioonist. Ühtaegu tähendas see aga ka püüdu taastada pool sajandit tagasi vägivaldselt katkestatud omariiklus. Just see aitas tollal tugevasti kaasa laia üldrahvaliku liikumise tekkimisele ning muutis Balti rahvad oma iseseisvustaotlustes järjekindlaks. Meie rahvastel oli olemas vastus küsimustele, millele suure impeeriumi juhid ei osanud vastata - mida edasi teha, mille poole püüelda. Meie rahva seas elasid ka okupatsiooniajal edasi omariikluse traditsioonid ja sümbolid, samuti veendumus suutlikkuses ise enda elu korraldada. Tänu sellele tekkis olukord, kus just Balti riigid heitsid esimestena tugeva väljakutse Moskvale ning suutsid kõige kiiremini ära kasutada ""perestroika"" ajal tekkinud võimalused. Tihe koostöö oli Vene demokraatidega. Eriti silmapaistev oli Eesti tegutsemine 1988. aastal. Just neil päevil 14 aastat tagasi, täpsemalt 16. novembril 1988 kuulutas Eesti esimese okupeeritud Nõukogude vabariigina oma suveräänseid riiklikke õigusi. Deklareerides oma seaduste ülimuslikkust Moskva ees, ütlesime ühtlasi välja kavatsuse taastada riiklik iseseisvus. Siit sai alguse pöördumatu protsess, mis toetus rahva tahtele ja oli iga sammu kaupa hoolikalt läbi mõeldud. Just tänu viimasele jõudis Eesti mõne aasta pärast veretult oma iseseisvuse täieliku taastamiseni. See sai õnnestuda iseolemiseks ja otsustamiseks vajaliku, kuid 50 aasta jooksul hävinud poliitilise, majandusliku ja õigusliku baasi loomise teel. Kuigi demokraatlikud riigid ei tunnustanud Balti riikide okupeerimist ja nende vägivaldset liitmist Nõukogude Liidu koosseisu, polnud siiski mingit rahvusvahelist garantiid meie toonasele otsusele taastada iseseisvus. Moskva seda ei tunnistanud ning ka muul maailmal oli niisugust arengut keerukas mõista. Ometi suutsid väikesed Balti riigid teistele ajapikku selgeks teha, et Nõukogude süsteem pole enam seesmiselt reformitav. Niisuguse mõistmise saavutamiseks oli vaja hankida rahvusvaheline toetus meie iseseisvuse taastamisele. Saavutasime toetuse sellega, et taastasime koostöö demokraatlike riikide ja organisatsioonidega. See tähendab - me orienteerusime laialt tunnustatud püsiväärtustele. Rahvaste ja riikide koostöö ühiskondliku julgeoleku ja stabiilse arengu kindlustamisel regioonis või kogu maailmas oli siis ja on jätkuvalt eriline väärtus. See võimaldas ka hiljem Eestil uuesti integreeruda majandusliku, kultuuri- ja kaitsealase koostöö võrgustikuga demokraatlikus Euroopas. Balti riikide järjekindel võitlus ja selle tulemusena totalitaarse süsteemi sisemine nõrgenemine lõid soodsamad tingimused Kesk-Euroopa riikidele. Nende jaoks ei olnud langeval Nõukogude impeeriumil enam jõudu ega ka tegevusplaani, mille kaudu oma arengumudelit peale suruda. Nii langeski Berliini müür novembris 1989 - aasta pärast Eesti iseseisvusdeklaratsiooni väljakuulutamist, ja veel aasta hiljem sai Saksamaa taas tervikuks. Neist pöördelistest sündmustest on saanud tavaks alustada Euroopa uut ajaarvamist, ehkki pööre algas juba kaks aastat varem. Osutagu need tänase esinemise alguses toodud ajaloolised näited Balti riikide olulisele kohale Euroopa pöördelistes sündmustes. Kipuvad ju keerulistest asjadest sageli liikvele minema lihtsustatud skeemid. Üks niisuguseid on ka pilt laulvast revolutsioonist Eestis, mida on käsitletud kui värvikat illustratsiooni riigikorra muutmisest. Kindlasti tegutses meie väike rahvas oma arusaamade ja traditsioonide toel, sealhulgas ka enam kui 100-aastase laulupidude traditsiooni toel. Ennekõike kinnitab aga meie kogemus, et iseseisvuse ja demokraatliku riigi suudab taastada rahvas, kes on säilitanud oma rahvuskuuluvuse ja identiteedi. Läbi selle suudab see rahvas ka mõista ja taasluua demokraatlikke väärtusi. Eesti rahvas kandis anneksiooni, sõja ja repressioonide tõttu ränki kaotusi, kuid ta säilitas oma keele ja kultuuri. Ajaloolisele pärandile tuginedes taastas meie rahvas demokraatliku ühiskonnakorralduse. Enamgi veel - Balti riikidel oli silmapaistev roll tollal arenenud sündmustes, mille kaudu pöördus pool Euroopat demokraatliku arengu teele. Pärast Balti riikide iseseisvuse taastamist süvenenud poliitilised protsessid lõid eelduse ka Nõukogude Liidu rahvaste iseseisvumiseks. Selle tulemusena tekkis enam kui viiendikul maakerast võimalus demokraatlikuks arenguks ning lõppes külma sõja aegne ja järgne vastasseis. Eriti oluline oli aga, et kõik see toimus veretult ja rahumeelselt. Lugupeetud kuulajad! Aastal 1991 kuulutas Eesti parlament Eesti Vabariigi iseseisvuse taastatuks. Sellest möödunud aastatega on meie riik käivitanud uue majandusliku ja sotsiaalse mudeli ning läbinud radikaalsed reformid. Uus rahasüsteem ja turumajanduslikud mehhanismid hakkasid algusest peale toimima, meie majandus on liikunud edasi 5- ja enama-protsendilise aastakasvuga, väliskapitali on Eestisse rohkesti mahutatud. Nii omariikluse taastamine, pankrotistunud sotsialistliku süsteemi asendamine turumajandusega, parlamentaarse demokraatia loomine ja muud kardinaalsed muudatused said teostuda ennekõike varasema omariikluse traditsiooni ja kultuuriliste väärtuste alusel. Paljudes valdkondades võetigi taas kasutusele kunagised lahendused, moderniseerides neid vastavalt muutunud tingimustele. Tugev traditsiooniline ja väärtushinnanguline alus hoidis inimesi reformide toetajate seas ka siis, kui elatustase peaaegu kaks korda langes, enne kui uuesti tõusma hakkas. Meie pealinnas Tallinnas on tagasihoidlik mälestussammas koolinoortele ja õpetajatele, kes hukkusid Eesti Vabadussõjas aastatel 1918?1920. Hiljuti valmis neist noortest ka film ""Nimed marmortahvlil"", millel on tohutu publikumenu. Inimesed arutavad elavalt, mis sundis lapseohtu eestlasi minema 80 aastat tagasi otse koolipingist lahingusse, mis ühendas siis inimesi? Need olid sarnased väärtused, leiab ka kümne pöördelise aasta jooksul paljus lõhestatud ja räsitud ühiskond. Need väärtused on endiselt olemas ja ka nüüd ühendavad need meid. Paraku ei ole kommertskultuuri ja tabloidajakirjanduse ajastul kombeks niisugusest väärtustest kirjutada ega rääkida ? need ei ole ju piisavalt kasumlikud. Sageli räägitakse nii Eestis kui teistes Kesk- ja Ida-Euroopa riikides tagasitulekust Euroopasse või Läände. Vähemalt mõttes pole me sealt kunagi lahkunud. Just järeldusena meie ühiskondi ühendavatest väärtustest sündisid ka meie välispoliitilised taotlused teha koostööd teiste riikidega ning saada rahvusvaheliste institutsioonide liikmeks. Nüüd ootame Prahast kutset NATO-sse ja Kopenhaagenist kutset Euroopa Liitu. Seega siseneme täiesti uude etappi nii oma ühiskonna arengus kui välissuhtlemises. Senised lahendused ja ettekujutused enam ei toimi, kõik tuleb uuesti läbi mõtestada. Samas oleme veendunud, et meie traditsioone ja arusaamu tuleb ka uutes oludes säilitada, enamgi veel ? neid tuleb ka edasi arendada. On oluline, et Eesti jääks edaspidigi Eestiks oma identiteedi ja kultuuriga, olles ühtaegu edukas osa Euroopa Liidust ja NATO-st. Meile tundub, et üksnes sel teel loome koos muude liikmesriikidega tulevikku vaatavaid struktuure ja tagame ühiskonna jätkusuutlikkuse. Just traditsioonid ja väärtused aitavad leida Eestil edaspidi õige rolli. Ühtaegu teame, et meie riik on edukas vaid siis, kui ta suudab muutuda koos muutuvate tingimustega. Vaid muutudes, aga samas püsiväärtustele truuks jäädes suudab püsida nii väike rahvas, nagu on eestlased. Demokraatia on ja jääb meie ühiskonna üheks kindlamaks väärtuseliseks aluseks. Kuid demokraatia ei ole saatuse kingitus kõigile soovijaile. Seda tõdeme iga päev ja igal sammul, kui saame teateid vägivallast ja selle ohvritest. Kindlasti vajab demokraatia pidevat kindlustamist. Seda eesmärki teenib ka laienev ja mitmekesistuv koostöö riikide ja rahvaste vahel. Eesti teeb tänases globaliseeruvas maailmas koostööd väga erinevates ringides ja teadmisega, et mida mitmekülgsem on koostöö, seda stabiilsem on ühiskond. Nii ongi jätkuvalt tihe kolme Balti riigi koostöö, lisaks osaleme aktiivselt Põhjamaade ja Balti kaheksa riigi ning Läänemeremaade koostöös. Üha tihedam side ühendab meid Euroopa Liidu ja Euroopa Majanduspiirkonna, samuti NATO-ga. Just need kaks viimast koostöö vormi - Euroopa Liit ja NATO on saanud erinevatel põhjustel meie välispoliitikas keskse koha. Need kaks paralleelset ja teineteist täiendavat protsessi on meie jaoks olulised uute võimaluste loomise seisukohast. Näeme tulevast maailma mitte ainult riikide, aga ka regioonide koostöö valguses. Loovad ju erinevad koostöövormid oma ühistoimes kaitsva turvavõrgustiku kogu maailmale. Kõik kasutatavad regionaalse partnerluse vormid on head, kui need kindlustavad demokraatlikke väärtusi ning stabiilsust rahvaste ja riikide arengus, kui need arvestavad nii kõikide riikide huve kui ka regionaalseid erinevusi. Mitte ainult väike eesti rahvas, vaid kõik teisedki vajavad turvalisust, vajavad huvide integratsiooni. Lugupeetud daamid ja härrad, kui keegi hakkab rääkima traditsioonidest ja väärtustest, siis kuulajad on valmis arvama, et tegemist võib olla katsega kinni hoida millestki aegunust või peita oma tegelikke kavatsusi kaunite sõnade taha. Tänases maailmas on sageli kõik nii tehniline ja institutsionaalne, et jutt väärtustest mõjub otsekui midagi primitiivset. Ometi on ja jäävad maailma hea ja kuri, õige ja vale. Nende vahel aitavad vahet teha just meie otsuste aluseks olevad väärtushinnangud ja toetumine traditsioonidele. Euroopa Liit ühendab endas väga erinevate looduslike tingimustega, ent ka eripäraste traditsioonidega piirkondi. Suutes ühendada Põhja ja Lõuna, nii väike- kui suurrahvaste maailmanägemise, annab Euroopa Liit neile kõigile võimaluse elada oma väärtussüsteemile toetudes. Niisugustele koostööpõhimõtetele nagu kindlatele sammastele võiks ehitada kogu tuleviku-maailma. Ka üle ookeani elavad inimesed samade põhiväärtuste toel. Samas on Ameerika Ühendriikide enneolematu asend maailmas loonud olukorra, kus senikehtinud reaalpoliitilised analüüsid kaotavad paljus oma senise tähenduse. Siinkohal võib keegi leida, et külaline Eestist leidis taas ajendi väljendada väikeriikide tuntud vastuseisu reaalpoliitikale, kuna nad pole ise selles tegijad. Pigem on väikeriikidel tulnud ajaloos olla need, kellega ei arvestata ja kelle huvid vajadusel suurte poolt jalge alla tallatakse. Tõepoolest, me ei võta omaks reaalpoliitikat selles vaimus, nagu see sündis Teise maailmasõja eel või kohati ka nn pingelõdvenduse perioodil Lääne ja NSV Liidu vahel. Samuti ei seo me seda mõistet 19. sajandi keskpaigas käibele võetud poliitilise strateegia ja taktikaga. Meie arusaamas on reaalpoliitika eeskätt kõigi olemasolevate ja prognoositavate tõsiasjade, realiteetide tunnistamine. Need on nii Eesti geokultuuriline ja geopoliitiline kuuluvus, nii meie rahvusvahelised kohustused kui ka täna toimuv koostöö. Kui Eesti poleks poliitilisest reaalsusest lähtuvalt käitunud, oleks 1920. aastal võinud jääda Tartu rahu sõlmimata ja Eesti oleks jätkuvalt Venemaa osa. Niisamuti mõjutavad globaalsel tasandil toimivad protsessid meie tänaseid pürgimusi ja otsustusi - sealhulgas ka Eesti pürgimist Euroopa Liitu ja NATO-sse. Rahvaid vapustanud traagiline terrorirünnak Maailma Kaubanduskeskusele New Yorgis tõstab küsimusi mitte ainult toimunu põhjuste, vaid ka maailmarahu tagamise eelduste ja tingimuste kohta. Mitmed ühiskonnafilosoofid püüavad taandada probleemid tsivilisatsioonide paratamatule vastasseisule. Niisuguse käsitlusega kaasa minnes püüaksime otsekui vabastada ennast vastutusest lahenduste leidmise eest. Eesti on ühinenud rahvusvahelise terrorismi vastu võitlemise programmiga ja hindab kõrgelt Ameerika Ühendriikide juhtivat rolli selles. Tõsiasi on aga see, et maailma polariseerumine omaaegse külma sõja ajastul on tänaseks muutunud regionaalsete ja lokaalsete konfliktikollete võrgustikuks. Riikidevahelise suhtlemise strateegiad ja taktikad vajavad uusi dimensioone. Taastumatute loodusressursside kiire vähenemine, lõhe süvenemine rikaste ja vaeste riikide vahel sunnivad ühtesid kramplikult kinni hoidma saavutatud elustandardeist ja ideoloogiatest, teisi aga ahvatleb see kas või vägivallaga nõudma endale tähelepanu ja otsima lahendusi oma probleemidele. Kõike seda rüütatakse omakorda mütoloogilise hea ja kurja võitluse retoorikasse. Jõudude tasakaalu võib saavutada üha uute ja uute ülekaalude loomisega, olgu nendeks siis tehnoloogiliselt täiuslikum relvastus, majandussanktsioonid või rahvusvaheline korporatiivsus. Ent nagu kogemus on näidanud, põhineb seesugune tasakaal hirmul. Hirm aga ei suurenda usaldust. See, mis kehtib ühe inimese elu kohta, kehtib ka kogu elu kohta planeedil. Ühel hetkel seisame vajaduse ees hakata säästlikumalt suhtuma oma võimalustesse. Tahaksin toonitada, et praegust nn hea ja halva vastasseisu ei muuda ega mõjuta mõne suurriigi tegevus, vaid ennekõike nimelt väärtused ja koostöö nende alusel. Selle koostöö korraldamisel on kaalukas roll täita Ühinenud Rahvaste Organisatsioonil. Just ÜRO kaudu, tema egiidi ja kontrolli all saavad areneda tasakaalustavad protsessid, mis suunavad maailma suuremale stabiilsusele. On pakutud ka nn reaalpoliitilisi tegevusmudeleid praeguse olukorra tarvis. Mõnede arvamuste kohaselt tuleks võimaldada erinevates maailma piirkondades uute suurriikide tekkimist. Nende loodud uued mõjusfäärid ning kohalikud jõutasakaalud tagaksid ka rahvusvahelise stabiilsuse, ilma et üks üliriik kõikjal sekkuks. Niisuguses lähenemises puuduvad aga täielikult väärtused ja eesmärgid, milleks mingit poliitikat aetakse. Nii võidakse lõpuks ju ka leida, et ühel strateegilisel jõul on õigus olla järelevaataja oma mingis nn ""legitiimses mõjusfääris"". Meile on taolised reaalpoliitilised konstruktsioonid vastuvõetamatud, sest võivad õigustada koguni inimõiguste jalge alla tallamist. Nüüd teine küsimus: kuivõrd kattuvad ühe suurriigi poliitika ja väärtused teiste oluliste jõudude väärtustega? Sellel teemal on tänavu maailmas väga palju mõtteid vahetatud, ajendiks seejuures üsna pikaks veninud USA eriarvamuste rida Euroopaga, eelkõige Euroopa Liiduga. Meedia on siit leidnud asjalike analüüside kõrval koguni võimalusi dramaatilisteks väljamõeldisteks kuni selleni, et järgmine suur konflikt olevat USA ja Euroopa Liidu vaheline. Minu arvates on siin vaja näha neid väärtusi ja traditsioone, mis on tõepoolest peamised, fundamentaalsed ja mõlemale poolele lähedased. Eelkõige põhiväärtustest sõltub vastus rahvaste elus olulistele küsimustele. Kui kõne all on võistluslik demokraatia, turumajandus, seaduste ülimuslikkus ja inimõiguste tagamine, siis on meil tegemist ka põhiliste väärtushinnangutega. Need panevad aluse kogu Lääne tsivilisatsioonile, tulenevad selle traditsioonidest ja arenguloogikast. Võimalikud eri nüansid ja tõlgendused ei anna veel põhjust väita, et Lääne tsivilisatsiooni üldised alused oleksid kõikuma löönud või koguni kadunud. Vastuolud detailides, huvides ja allküsimustes ei saa peamisi valikuid kõrvale lükata. Mainitud neli valikut ühiste väärtushinnangute alusel on ikka jõus ega takista samas ka emotsionaalsete vastasseisude tekkimist. Küll aga loovad need ühisväärtused aluse kompromisside ja lahenduste leidmiseks. Olen nõus sellega, mida Francis Fukuyama ütles augustis Melbourne'is: ""Minu arvates on Lääne idee järjekindel ja seal püsivad otsustavad jagatud väärtused, institutsioonid ja huvid, mis jätkuvalt seovad maailma arenenud demokraatiaid ning eriti Euroopat ja Ühendriike."" Francis Fukuyama arvamust paistavad kinnitavat ka avaliku arvamuse uuringud, mille tulemused on näidanud paljudes valdkondades avaliku arvamuse suurt sarnasust mõlemal pool ookeani. Nii Euroopas kui Ameerikas hinnatakse peamise ohuna terrorismi. Mõlemal pool toetati selgelt ka ÜRO rolli tugevdamist, koostööd teiste riikide ja ÜRO-ga. Mul ei ole siinkohal võimalik tuua teile võrdlevaid andmeid Eesti kohta, meil pole taolist uuringut teostatud. Samas on muud uuringud näidanud, et meie praegust kaitsekulude taset, mis moodustab 2% Eesti sisemajanduse kogutoodangust, toetab rahva selge enamus. Ka meie kodanikud väärtustavad turvalisust ja mõistavad, et selle eest tuleb maksta. Riikide, ennekõike väikeriikide võimalused midagi olulist ükshaaval muuta on piiratud. Nii NATO kui Euroopa Liidu senine tegevus näitab, milliseid võimalusi kätkeb endas suurte ja väikeste riikide koostöö ühiste väärtuste alusel. Neis ühendustes on meie hääl palju kuuldavam ja mõjukam kui neist väljaspool olles. Eesti osaks on juba sajandite vältel olnud suhelda Venemaaga. Praeguses uuenenud maailmapoliitikas, kus Venemaa osaleb terrorismivastases ühisrindes ning on võtnud kursi koostöö arendamisele Läänega, on ka Eesti ees palju uusi võimalusi. Oleme veendunud, et meie liitumine Euroopa Liidu ja NATO-ga mõjub soodsalt edasistele heanaaberlikele suhetele Venemaaga. Sallivus on osa euroopalikkusest, nagu seda on ka mitmekesisus ja paljude eri arenguteede võimalikuks pidamine. Kesk- ja Ida-Euroopa riikide sõnum muule Euroopale räägibki vajadusest tugevdada ja arendada koostööd oma regioonis, ennekõike oma naabritega. Kuid see sõnum pooldab ka transatlantilist dialoogi, kutsub külastama teineteist ja rääkima kõige erinevamatel tasemetel. Mul on hea meel, et Suurbritannias peetakse transatlantilist dialoogi äärmiselt tähtsaks. Siinsed poliitikud, teadlased ja paljud meediaväljaanded on andnud selleks oma kaaluka panuse. Ka teiste väärikust ning õigust oma arvamusele on siin alati osatud hinnata. Lugupeetud kuulajad, eelolevad Euroopa Liidu ja NATO laienemised tähendavad paljude uute riikide ilmumist suurte nõupidamiste laua äärde. Olen kindel, et peatselt nähakse Kesk- ja Ida-Euroopa riikide mõju toimuvale ja seegi aitab kaasa Lääne tsivilisatsiooni traditsioonide ja väärtuste püsimisele. Tänases ja tulevases maailmas on suur tähtsus ka kõige väiksemate rahvuste omariiklusel, mis suudab kõige paremini säilitada nende kultuuri. Igaüks neist kultuuridest on oma arengus läbi aastasadade või -tuhandete loonud ja talletanud kordumatuid väärtusi, mis on omased ainult konkreetsele rahvusele, mis rikastavad maailmakultuuri ning suudavad pakkuda vastukaalu unifitseerumisele. Maailma rahvuslik, keeleline ja kultuuriline mitmekesisus on meie ühine rikkus. Arengu eesmärk ei pea olema unifitseeritud maailm ja üks globaalkultuur, vaid erinevaid rahvusi aktsepteeriv integreeritud maailm, kus probleeme lahendatakse tasakaalustatuse põhimõttel. Võrdväärsena tuleb austada iga rahva keelt ja kultuuri. Just see loob aluse stabiilsele maailmale ja tulemuslikule rahvusvahelisele koostööle, mis saab põhineda üksnes partnerlusel. Kui Kesk- ja Ida-Euroopa riigid võitlesid oma iseseisvuse eest, siis oli meie eesmärgiks naasta Euroopasse, nagu sageli armastati öelda. Eestlased on praegusel asualal elanud hinnanguliselt seitse tuhat aastat, kandes oma kultuuri, traditsioone ja väärtushinnanguid. Üle elanud paljud võõrvõimud, oleme suutnud oma identiteedi säilitada. Oma ajaloolt ja kultuurilt oleme alati kuulunud Euroopasse. Just sellelt pinnalt loodame anda oma panuse ühineva Euroopa väärtussüsteemi arengusse ning kanda koos teiste riikidega vastutust demokraatia arendamisel ja stabiilsuse kindlustamisel Euroopas. Eesti toob Euroopa ühisesse väärtussüsteemi lisaks kaasa ka teadmistejanu, austuse erinevate kultuuride vastu. Eesti suurima panga reklaamplakatitel seisavad kaks noort inimest. Ühel neist on käes silt ""Tartu"" - see on meie ülikoolilinn, kus mul omal ajal oli võimalus töötada põllumajandusülikooli rektorina. Teisel noorel on käes silt ""Oxford"". Mul on hea meel, et siin Oxfordis omandavad koos paljudest riikidest pärit noortega teadmisi ka Eesti üliõpilased. Siin sünnib uus euroopalik arusaam. Traditsioonid ja väärtused arenevad edasi uutes põlvkondades, muutudes ja omandades rikkust kõigilt rahvastelt, nii suurtelt kui väikestelt. Palju edu teile ja teie kolledžile! Tänan tähelepanu eest."
"Vabariigi President tseremoonial ""Ettevõtluse Auhind 2001"" 3. juunil 2002 Lillepaviljonis","Rüütel",2002,"Austatud minister, lugupeetud ettevõtjad, daamid ja härrad! Kahjuks kipuvad uudisekünnist ületama enamasti halvad sõnumid. Nõnda ei pääse kuigi tihti kõlama head saavutused ning tänu ja tunnustus tehtud töö eest. Just seepärast on mul hea meel olla täna siin ja tänada Eesti riigi nimel meie edukamaid ettevõtteid. Eesti ettevõtluse auhind tähistab suurt tunnustust. Auhinna pälvinute eeskuju innustab ka teisi ettevõtjaid, nii praegusi kui tulevasi. Selles tähenduses on ettevõtluse auhind omamoodi investeering tulevikku. Eesti on nii väike riik, et eduka arengu kindlustamiseks peame üles otsima kõik andekad inimesed ja rakendama kõik töökäed. Ka see on investeering tulevikku - meie riigi tulevikku. Kõiki täna siia kogunenud ettevõtjaid iseloomustab vaieldamatult andekus, sest ettevõtlikkus on anne. Kuid öeldakse ju, et suurte saavutuste taga on vaid üks protsent geeniust, ülejäänu on visa töö. Tööarmastus, tahe õppida ja vastutus tulevaste põlvede ees on aidanud meil ületada takistusi, mida ajalugu on eesti rahva arenguteele veeretanud lausa lugematul hulgal. Kindlasti iseloomustavad eelnimetatud omadused - töötahe, õppimisvalmidus ja vastutustunne - neid ettevõtjaid ning firmasid, keda täna siin esile tõstame. Lisaks sellele tunnustab ettevõtluse auhind innovatsiooni ja arendustegevust, kvaliteeti ja sellel põhinevat läbilöögivõimet konkurentide seas. Ühtlasi tunnustame siin neid omadusi, mille mõju rahaga täielikult mõõta ei saa. Ma pean silmas ettevõtja kui piirkonna edendaja rolli. Ei saa ju ainult investeeritud summadega võrdsustada kasu, mida toob Eestile suure tööpuudusega piirkonnas tegutsev edukas ettevõte. Ettevõte, mis annab tööd neile, kellel muidu puuduks võimalus oma kätega perele leiba teenida ja kodu ehitada. Või ettevõte, mis aitab puhastada kohalikku keskkonda, parandada infrastruktuuri. Tahan öelda, et ettevõtluse auhinna pälvimine tähendab ühtlasi suurt vastutust. Selle auhinna saajat seame ju eeskujuks ja sellega me ütleme: just sellist Eestit me tahame, niimoodi ehitame endile parema tuleviku. Eesti tulevikku silmas pidades loodan, et ettevõtluse auhinna võitjate valimine muutub aasta-aastalt raskemaks. Raskemaks just seetõttu, et eeskujuks seadmist väärivaid kandidaate tuleb üha juurde. Soovin teile palju edu!"
"Vabariigi President parimatele gümnaasiumide ja kõrgkoolide lõpetajatele Kadriorus 19. juunil 2008","Ilves",2008,"Head lõpetajad! Mul on tõesti hea meel teid siin Kadrioru lossi pargis vastu võtta ja tervitada. Nii on tehtud aastaid ja aastaid, sest Eesti Vabariik tunnustab oma tarku inimesi. Teie olete selle aasta kõrg- ja keskkoolide tipud, te kuulute Eesti Vabariigi parimate hulka. Te olete tulnud siia Kärdlast ja Narvast, te olete tulnud siia Tõrvast ja Kallaverest, te olete siia tulnud kõikjalt Eestist. Kõik te olete tulnud siia, sest te olete oma koolides väga head olnud. Kui me vaatame tagasi sellele aastale, siis võime ka meenutada, et Eesti õpilased kuuluvad PISA haridusuuringu järgi maailma tippu. Kui teie olete Eesti õpilaste tipud, siis järelikult teie olete maailma tipud. Ma tänan teid, et te olete kõik teinud tööd ja näinud vaeva. Ma tänan, et te olete nii võimekad, et kuulute maailma parimate hulka. Maailm on parimatele üsna avatud ja kindlasti paljud teist lähevad edasi õppima kuskile mujale, väljaspoole Eestit. See on väga hea, et Eesti õpilased ja üliõpilased õpivad ka mujal. Me peame aru saama, kuidas asju tehakse mujal. Samal ajal on meil siin, on minul, kohustus hoida Eesti riiki. Seetõttu oleks väga hea, kui te kindlasti tuleksite tagasi. See on ka teie kohustus, tulla tagasi ja teha Eesti riiki veelgi paremaks. Et üha uued ja tulevased õppurid saaksid meelsasti ja vabalt välismaale õppima minna ja veelgi suurema rõõmuga tagasi tulla. Nagu me teame, näeb ka Euroopa Liit ette, et iga üliõpilane peaks vähemalt ühe aasta õppima kuskil mõnes teises riigis. See kuulub avatuse juurde. Ja Eesti on avatud riik. Teil on olnud õnn kasvada üles iseseisvas demokraatlikus Eestis. On üks teine põlvkond, kes sai seda teha. Paljude nende jaoks lõppes see vabadus traagiliselt. Kuid nemad olid esimesed täiesti iseseisva Eesti kasvandikud; nemad õppisid neid väärtusi, neid hinnanguid, neid lähenemisi, mis tegid Eesti tugevaks. Nemad kandsid seda edasi ja see kestis läbi okupatsiooniaastate. Nüüd olete teie samasuguses olukorras. Loodan, et te kasutate ja kannate neid väärtusi ja teete meie riiki veelgi paremaks. Olete hästi töötanud ja ma õnnitlen teid. Kõik see vaev, mida te nägite, oli seda väärt. Seepärast olengi teid täna siia kutsunud, et öelda teile - aitäh."
"Euroopa haridusjuhtide (ESHA) konverentsil","Kaljulaid",2018,"Tere tulemast Eestisse! Ma olen väga uhke, et see konverents toimub sel aastal siin, Tallinnas. Kui ma ettekandeks valmistusin, paluti mul teile rääkida, miks on Eesti oma PISA testi tulemustega nii kõrgel kohal. Muidugi ei tea keegi lõplikku tõde, kuid arvan, et sellele küsimusele vastamiseks peaksime süüvima Eesti hariduse ajalukku. Pärisorjusest vabanemisele järgnenud kümnenditel alustasid eestlased rahakogumist eesti lastele mõeldud kooli tarvis, mis jõuaks algharidusest kaugemale, keskhariduse tasemele. Te mõelge – need inimesed olid sajandeid olnud pärisorjad. Nad olid saanud vabaks, olid saanud maaomanikeks. Ja ometi ei rahuldunud nad sellega, et nüüd võivad nad ise oma maade ja talude eest hoolitseda ning nende lapsed saavad oma pere heaks tööd teha. Nad mõistsid, et soovivad anda oma lastele midagi enamat – parema hariduse. Väga oluline on märkida, et neis koolides käisid ka eesti tüdrukud. See oli iseenesest üsna tähelepanuväärne, sest tol ajal õpetasid meid saksa pastorid ja inimesed, kes polnud isegi eestlased, ning nad ei teinud seda eesti keeles. Kuid see polnud meie riigis arutlusküsimus. Kõik mõistsid, et esmajärjekorras on vaja haritud inimesi. Haridust oli vaja anda ka tüdrukutele, sest tark rahvas sünnib tarkadest emadest. Miskipärast on eestlased seda alati teadnud. Muidugi arutleti palju selle üle, kui kõrgele peaksid tüdrukud püüdlema. 20. sajandi alguses, enne kui 1918. aastal kuulutati välja Eesti Vabariik, pidid mõned professorid Tartu Ülikoolis, mille oli 17. sajandil rajanud Rootsi kuningas Gustav II Adolf, tulema toime protestidega selle vastu, et nad lubasid naisüliõpilasi õigusteaduse loengutesse. Eesti naised, kes polnud kunagi arvanud, et nemad haridust ei vääri, hakkasid samuti vastu. Esimene naiskorporatsioon asutati 1920. aastal, kaks aastat pärast Eesti riigi väljakuulutamist. Selleks ajaks oli üliõpilasi naiskorporatsiooni alustamiseks juba piisavalt. Järgneva 20 aastaga kasvas naiskorporatsioonide arv Tartu Ülikoolis viieni. Viis naiskorporatsiooni aastaks 1940. Kuid algus polnud lihtne. Näiteks rääkis mu vanaema mulle ikka, et tema kuulus esimesse naiskorporatsiooni nimega Filiae Patriae (isamaa tütred) ja kui õed selle rajasid, pidid nad alguses pikka piitsa kaasas kandma, sest meeskorporandid kippusid üsna agressiivselt kahtluse alla seadma neidude õigust akadeemilises elus osaleda. Aga nad ei andnud alla. Eesti Vabariik on alati soodustanud võrdsust hariduses. Nii tüdrukutele kui ka poistele. See ajaloo õppetund selgitab, miks Eesti PISA testides nii häid tulemusi saab. Me oleme alati teadnud, et õigus haridusele on kõigi põhiõigus. Kõik vajavad haridust, ja isegi kui ühiskonnas toimuvad positiivsed muutused – te saate talu endale ja võite oma maade eest ise hoolt kanda –, siis sellest ei piisa. Ma mainisin oma vanaema, kes käis ülikoolis. Ta oli talupere kaheteistkümnes laps ja kaheksas tütar. Ja ometi jõudis ta ülikooli. See on asi, millest oleme aru saanud: haridus pere noorematele lastele, eriti neile, kellel pole suurt midagi pärida, on see, mis viib meie rahvast edasi. 21. sajandi alguses oleme samas kohas, kus on kõik teisedki. Niisamuti nagu kõik teised arenenud maailma koolisüsteemid, nii oleme ka Eestis valmistanud ette meie enda arvates optimaalsed õppekavad. Ja nagu kõik teised, pole ka meie osanud arvestada oluliste muutustega ühiskonnas. Tehnoloogiline tsükkel on muutumas lühemaks. Kui võrdleme praegust aega 20. sajandiga, mil kujundasime oma koolisüsteemi selliseks, nagu see on praegu, siis kaks asja – hobuvanker ja petrooleumilamp – on igapäevasest kasutusest kadunud. Muu tehnoloogia on arenenud, muutunud tõhusamaks ja jõudsalt kasvanud. Minevikus oli tehnoloogiline tsükkel piisavalt pikk, et valmistada koolides suuremaid muudatusi tegemata ette ka meie lapsi ja isegi lapselapsi. 20. sajandil arvasime, et võime ka tulevikus samas vaimus jätkata. Kuid praegu näeme, et tehnoloogiline tsükkel on ülilühike. Mobiiltelefonid meie taskus tunduvad 5–10 aasta pärast primitiivsed. Paljud asjad, mille puhul arvasime, et need jäävad meiega pikemaks ajaks, on nüüd täiesti liigsed. Me peame mõtlema, kuidas lapsi selleks järsuks muutuseks ühiskonnas kõige paremini ette valmistada. Üks asi on tehnoloogilise tsükli lühenemine, teine asi on globaalsus. Meie lapsed hakkavad elama ja töötama üleilmselt ning neid tuleb selleks ette valmistada. Me ei mõtle selle peale, kui oma lapsi kooli saadame. Hiljuti küsisin oma 9-aastase neljanda klassi lapse käest: „Kaspar, kuidas sul inglise keeles läheb?“ Kõigis koolides kasutatakse neljandas klassis sama õpikut, mis sisaldab algajatele mõeldud tekste umbes selliste lausetega: „Mulle ei meeldi must koer, ma eelistan valget koera.“ „Kui paljud lapsed sinu klassis õpivad päriselt inglise keelt sellest õpikust? Ning peavad seda huvitavaks ja innustavaks?“ küsisin Kasparilt. Ta mõtles ja ütles: „Võib-olla üks.“ Ma küsisin: „Sina räägid inglise keelt vabalt, sest sa oled elanud teises riigis, aga kuidas on teistega?“ Ta vastas, et kõik räägivad inglise keelt, sest neil kõigil on oma lemmikjuutuuberid, kes enamasti räägivad inglise keeles – nii lihtne see ongi. „Kas mõni oskab inglise keeles ka kirjutada?“ „Ei. Me ei oska kirjutada ja kirjutama õppimine on igav, sest tekstid, mida me peame kirjutama, on umbes sellised: „Minu koer on pruun. Mis värvi on sinu koer?“„ Nii et terve klassitäis lapsi meie hästi läbimõeldud õppekava järgi tegutsevas igati heas koolis – sest kõik koolid Eestis on väga head – igavlevad selles tunnis. Ma küsisin: „Mida sul oleks vaja inglise keeles osata?“ Ta vastas: „Nojah, muidugi oleks vaja õppida kirjutama, aga see oleks palju huvitavam, kui need tekstid poleks nii igavad. Ja mõned minu klassist ei saa aru, et mõned sõnad pole viisakad.“ Näete, me peaksime õpetama neile, mis on inglise keeles ebaviisakad sõnad, mitte nii palju inglise keelt ennast. Me peaksime lähtuma teadmistest, mis neil on juba olemas. Innustama neid kõrgemale tasemele jõudma. Inglise keel on ehk kõige selgem näide, aga mitte ainus. Lastele meeldib matemaatilisi probleeme lahendada. Olemas on ka eestikeelseid võrgulehekülgi, kus saab lahendada matemaatikaülesandeid, teha teste ja niiviisi õppida. Paljud lapsed teevad seda. Mida me sellest järeldame? Meie lapsed käivad koolis teadmistepagasiga, mis ei vasta enam nende vanusele. Olukord on hoopis teine. Laste tase võib olla väga erinev lihtsalt sellepärast, et ühte huvitab matemaatika, teist aga hoopis inglise keel. Ja ma olen märganud, et ka astronoomia on ala, mida lapsed internetist hea meelega õpivad. Mida nende lastega koolis peale hakata? Kui jätkame nii, nagu poleks midagi juhtunud ega muutunud, siis satume minu arvates suure probleemi otsa. Sest juba praegu on siin Eestis, aga usutavasti ka mujal, mure sellega, et eriti poisid ei taha õppida, sest neil on koolis igav. Tüdrukud taluvad tunde, mis ei innusta, enamasti paremini, kuid see pole põhjus, miks neile peaks pakkuma tunde, mis ei innusta. Ma arvan, et tuleks kiiresti ära unustada see, et 7-aastaselt minnakse esimesse klassi, 8-aastaselt teise klassi jne. Meil on vaja tagasisidel põhinevat õppekava, mis keskenduks rohkem igale lapsele ning oleks palju otsesemalt seotud lapse huvide ja õppetasemega. Kuidas seda teha? Ma pöördun praegu palvega kõigi siin viibivate eestlaste poole, aga võib-olla on teised riigid meist kiiremad ja jõuavad ette. Palun, me vajame vähemalt alg- ja põhikooli tasemele õppekava, mis sarnaneks arvutimänguga. See peaks olema arvutis ja sellises vormis, et laps saaks kontrollida oma teadmisi ja vastavalt tasemele leida ülesandeid, mis teda arendaks. Jah, lastel oleks endiselt vaja teada enam-vähem samu asju, mida nad praegu vaeva ja igavusega 12. klassi lõpuks kõik ära õpivad. Aga nad peaksid saama seda teha mitte klassiruumis istudes ja end õpetada lastes, vaid pigem klassiruumis istudes ja juhendatud õpiprotsessis osaledes. Igaüks oma taseme kohaselt. Ma arvan, et see on ainus viis pakkuda meie lastele innustavat koolikogemust. Ja ilma et nii vanemad kui ka õpetajad peaksid koolis rahuliku õhkkonna hoidmise pärast hulluks minema. Sest praegu ei saa ma oma pojale öelda muud kui: „Jah, ma tean, et see on igav, ja ma saan sinu piinast aru, aga ma ei saa mitte midagi teha.“ Ja taas, palun ärge saage minust valesti aru: ma ei taha seda välja tuues meie õpetajaid solvata. Hoopis vastupidi. Ma esitan üleskutse otsustajatele, kelle seas on ka meie õpetajad, koolidirektorid ja haridusministeeriumis töötavad inimesed – andkem meie õpetajatele vahendid, mis võimaldaksid meie lastel kogeda tagasisidel põhinevat õppimist, mille käigus nad saaksid areneda. Sõltumatult, õnnelikult, koos oma klassikaaslastega, kuid õppides täiesti erinevaid asju. Sama peaks kehtima ka keelte õpetamise kohta. Neist saavad maailmaränduritest kodanikud. Neil on vaja osata paljusid keeli, kuid üks kool õpetab kolme keelt, võib-olla nelja. Taas – meil on tänapäeval olemas imelised vahendid, mis võivad lapsi internetipõhise õppega aidata ja pakuvad palju rohkem keeli, kui ükski kool Eestis või kusagil mujal praegu pakkuda suudab. Keeleõppeprogrammid, mis põhinevad keelekümblusel ja ‑kontaktidel, on näidanud oma väärtuslikkust. Õpilased, Eesti lapsed, või ka Prantsuse või Soome lapsed saavad kõik kasutada õppimiseks sama programmi. Aga õpetajad vajavad neid vahendeid kohe, sest muidu kaotavad meie lapsed koolis käimise vastu huvi. Mõned inimesed usuvad endiselt, et peaksime piirama laste ligipääsu uuele tehnoloogiale. Mina usun, et ei pea, sest see tehnoloogia on tulevikus meie seas ja meie ümber veel palju arenenumates vormides kui praegu. Tegelikult peaksid lapsed õppima, kuidas tulla toime tehisintellektiga. Ma toon ühe näite, kus inimesed ei teadnud, kuidas suhtuda robotisse meie keskel ja kui ebaõiged võivad olla ootused robotitele. Euroopa Liidu Nõukogu eesistumise ajal sõitis meil siin ringi pakirobot, mis jagas kommi. Inimesed märkasid teda ja kuna robot nägi armas välja, tahtsid temaga pilti teha. Mis te arvate, kas nad astusid roboti ette ja tegid pildi ära? Ei, nad ütlesid talle: „Tule siia,“ nagu nad räägiksid koeraga. Animistlik instinkt käib meie mõistusest üle. Ja need olid väga targad inimesed! Selliseid algoritmi ja kitsa tehisintellekti esinemisvorme on üha rohkem. Robot on tark ühe kindla ülesande täitmisel, kuid igas muus mõttes inimestega kohanematu. Meie lapsed peavad oskama sellises maailmas liigelda. Muidugi ei saa me neile anda täpseid tehnilisi oskusi, aga vähim, mida teha saame, on lõpetada tehnika või tehnoloogilise arengu süüdistamine selles, et meie lapsed ei taha enam koolis käia. Traditsioonilises mõttes. Me peame uued tehnoloogiad omaks võtma. Me peame näitama, et see aitab lastel saada paremat haridust, ja innustama neid haridust omandama. See valmistaks neid ka ette eluks, kus tuleb suhelda masinatega. Selliste masinatega, mis on mõne koha pealt väga targad, aga samas sotsiaalselt äärmiselt kohanemisvõimetud. See aitaks vältida animistlikku instinkti. Et nad ei prooviks rääkida robotiga, kes pole mõeldud selleks, et temaga räägitaks. Kui me räägime lastele kogu aeg, et iPad on halb, siis sellist loomulikku mõistmist ei tulegi. Peame tooma koolidesse aina enam väikseid roboteid. Olen näinud Eestis esimeses klassis pisikesi putukalaadseid roboteid, mida saab programmeerida järgnema rohelistele, punastele või kollastele punktidele. Just nii peaks seda tegema. Igal lapsel on õigus sellisele maailmale. Ja teate, mis? Kardetavasti õpetame endiselt neile vanamoodsaid asju. Kui tehnoloogia võtab üle igavad tööd, siis jääb alati üks valdkond, milles meie, inimesed, oleme suurepärased. Sellest saab meie töö tulevikus – inimeseks olemine. Ma usun, et varsti töötab vähemalt 80% meie tööjõust aladel, mis eeldavad empaatiat teise inimolendi suhtes. Kõike muud võivad teha masinad, aga empaatiline olemises oleme meie parimad. Me peame õpetama oma lastele, et hoolimata sellest, millist tehnoloogilist taset me koolides rakendame või millega nad suureks saades kokku puutuvad, on oluline olla hooliv inimene, aus ühiskonna liige ja enesekehtestamise oskusega isiksus. Nii tagame, et nad on suutelised iseenda ja oma sõprade eest seisma, suhtudes samas lugupidavalt ka teistesse inimestesse – need on väärtused, mis ei aegu. Jah, me kasutame kõiki praeguse aja huvitavaid tehnoloogialahendusi ja tunneme puudust mõnest uuest, alles tekkivast, kui loome oma uut kooli, mille aluseks on tagasiside ja sõltumatu õppimine. Ma arvan, et minu lapselapsed, kes praegu on 2 ja 4 aastat vanad, satuvad kasvades ühte kahest olukorrast. Üks on selline, kus õnnelik inimkond kasutab imelist tehnoloogiat, mis on ühtlasi keskkonnasäästlik. See on maailm, milles nad vajavad kõiki neid oskusi, millest me praegu rääkisime, ning ennekõike võimet olla hooliv inimolend, kes suhtub lugupidavalt kõigi õigustesse ja suudab seista enda õiguste eest. Teine võimalus võib olla palju hullem – selline, kus meil tuleb toime tulla kliimamuutustest tingitud probleemidega. Küll tehnoloogia abiga, kuid olukorras, kus maailm ümberringi pole nii sõbralik, kui me oleme lootnud. Suutlikkus kujutada end teise inimese nahka ja olla empaatiline, võtta arvesse teise inimese vaatepunkti ja teisi mõista on ohtlikus maailmas veelgi tähtsam. Nende mõtetega usaldan ma oma laste ja lastelaste tuleviku kõikjal maailmas teie kätesse, sest ma tean, et meie tulevased lapsed töötavad ja elavad globaalsemalt kui eales varem. Soovin teile edu. Kõne on algselt peetud inglise keeles ja leiate selle siit."
"Vabariigi President Haridusfoorumil Lääne-Viru Rakenduskõrgkoolis Mõdrikul","Ilves",2008,"Mu daamid ja härrad. Usutavasti te kõik nõustute minuga, et Eesti tuleviku määrab meie noorte haridus, nende võime teha aastate pärast tarku ja kaalutud valikuid, mis tagavad nii noorte endi kui kogu ühiskonna hea käekäigu. Hariduspoliitika vahetud väljatöötajad – ehk siis vastutav ministeerium, koolid ise ja laiemalt kogu õpetajaskond – otsib väsimatult vastust küsimusele: kuidas edasi? Alanud on ulatuslik julge arutelu koolivõrgu tuleviku üle. Mõeldakse põhikooli ja gümnaasiumiastme lahkulöömise peale. Soovin kõigile jõudu nende möödapääsmatute reformide väljatöötamiseks ja elluviimiseks. Ka tänane foorum on üks seesuguseid vastuste ja kokkulepete otsimise kohti. See kinnitab, et hariduse ja meie noorte tulevik läheb asjaosalistele korda. Niisiis – riik ja kool tegutsevad, mõtlevad ja liiguvad ühiselt lahenduste poole. Aga hea, toimiv ja arenev hariduskorraldus, meie koolides pakutav sisu ei ole pelgalt riigi ja kooli asi. Siin on oma sõna kaasa rääkida ka kodul: peredel, lapsevanematel ja vanavanematel. Väärtushinnangud kodus ja koolis võiksid kattuda, või vähemalt mitte vastanduda. Veelgi enam – tegelikult on haridus kogu ühiskonna, see on rahvuslik-riiklik teema. Seepärast kutsun sõna võtma ja lahendusi pakkuma ka meie üha jõulisemalt oma rolli tunnetavat kodanikuühiskonda. Igaüks, iga Eesti elanik võiks endalt küsida: mida olen mina ise teinud Eesti koolisüsteemi parandamise heaks? Hariduses ei ole võõraid muresid, ei ole jagamist ""meie-ks"" ja ""teie-ks"". Õpilane ja lapsevanem ei ole kliendid, kes nõuavad ja saavad koolilt ja õpetajalt teenust. Haridus on meie kõigi ühine asi. Sestap peamegi endalt küsima: mida mina olen teinud Eesti kooli heaks? Kas olen käinud seal tundi andmas? Kas olen teinud annetuse mingi õppevahendi ostmiseks? Kas olen panustanud paremate õpetajate tunnustamiseks, nende hoidmiseks meie laste ja oma kutsumuse juures? Head kuulajad. Igaühel meist peaks olema oma roll meie nooremate kaaskodanike suunamisel ja harimisel. Me vajame enamat juhuslikku laadi üritustest, kus mõni ühiskonnas tuntud inimene – olgu poliitik, kirjanik või edukas sportlane – käib kooliõpilastele rääkimas oma tööst, elust ja saavutustest. Eesti kool vajab toimivat suhetevõrgustikku, pidevat ja üha tugevamaks muutuvat sidet ülejäänud ühiskonnaga. Ja vastupidi: me kõik võiksime olla, õigemini, me peame olema kursis sellega, kuidas elab tänane Eesti kool. Ka need, kel pole kooliealisi lapsi; ja needki, kes külastasid oma kodukooli viimati 10 või 20 aastat tagasi. Mistõttu pakungi alustuseks välja idee, et iga üldhariduskool võiks avada oma uksed uutele õpetajatele. Näiteks oma lapsevanematele ja vilistlastele, kes annaksid varem kokku lepitud ajal ja teemal igale klassile alustuseks ühe koolitunni. Mis oleks kodanikuühiskonna, meie riigi ja hariduse väärtustamise seisukohalt õigem, kui see tund leiaks aset veebruaris, vahetult Eesti Vabariigi aastapäeva eel. Külalisõpetajad – lapsevanemad, vilistlased või ka need, kel pole konkreetse kooliga veel vahetut suhet – õpetaksid omaenda kogemuste varal suhtumist oma riiki ja ühiskonda või leiaksid edasi andmist väärivaid kogemusi omaenda erialalt. Eestis on ligi 600 üldhariduskooli ja põhikooliastmest gümnaasiumi lõpuni rohkem kui 4000 klassikomplekti. Kas leiame need 4000 või veidi enam vabatahtlikku, lapsevanemat ja vilistlast? Arvestades kodanikuühiskonna ärksust ja koolide loodetavat huvi, võiksime sellega hakkama saada. Ja anda ühiselt 4000 tundi Eestile, meie noortele, meie tulevikule. Veelgi enam – see algatus võiks saada osaks uuenduslikust lähenemisest haridusele. See tähendaks paratamatult teooriale keskenduvate klassikaliste koolitundide juures või nende kõrval või – kõige parem – nendega koos läbi viidavaid praktikume, kus õpetatakse teoreetiliste teadmiste rakendamist ja paikapidamist tegelikus elus. Poleks ju halb, kui klassi ees oleks ühe asemel kaks, teineteist täiendavat, aga kindlasti mitte segavat õpetajat. Seesugune praktikatundide süsteem võikski rajaneda vabatahtlikkusele. Sellega kaasaksime üha tugevneva kodanikuühiskonna meie hariduselu arendamisse. Jah, seesuguse vabatahtlike võrgustiku loomine ja käimashoidmine on suur töö. Aga lõpuks on seegi ju ainult tahtmise küsimus. Ja tahta me võiks, sest tulemus on meie kõigi ühistes huvides. Siin ei võida vaid koolid ja õpilased, kelleni hakkaksid jõudma uued ja teistsugused mõtted. Siin võidab ka see inimene, kes kooli tagasi tuleb, õpetajatega suhtleb ja klassiruumi ees seisab. Kool on ja jääb õppimise kohaks nii vanale kui noorele. Lõpetuseks – ma loodan siiralt, et nende sõnade tagant ei hakka keegi otsima kriitikat tänase koolikorralduse kohta. Tulemuslik kool ühendab endas traditsioonid ja uued ideed. Õppimine on huvitav töö ning selle huvi suurendamiseks peaksimegi kaaluma kõiki meie käsutuses olevaid võimalusi. Tänan."
"Vabariigi President Aasta ettevõtja väljakuulutamisel Swissotelis 4. novemberil 2010","Ilves",2010,"Austatavad ettevõtjad,mu daamid ja härrad, head sõbrad! Kui aasta tagasi samal üritusel kokku saime – teie peosaalis ja mina video vahendusel – oli majanduskriisi algusele omane paanika juba hajunud ning valitses teadmatusega segatud lootus. Et ehk on hullem möödas. Ehk veame välja. Täna teame, et laias laastus olemegi välja vedanud. Mitmed Eesti majanduse makronäitajad on miinuse asemel saanud enda ette plussmärgi. Taastumine on olnud kohati isegi kiirem kui oodatud. Kui mullu hoidsime veel hinge kinni, et kas Eestil õnnestub täita eelarvepuudujäägi kriteeriumid, siis nüüd on asi selge – 57 päeva pärast tuleb Eestis kasutusele euro. Eestit tuuakse esile kui vastutustundliku majandamise näidisriiki ning on väidetud, et resoluutne ja kiire kriisikäitumine annab Eestile konkurentsieelise mitmeks järgmiseks aastaks. Oleme lahendanud ühtse ja ühise pingutusega mitmeid probleeme, millega mujal ükshaaval ja aeglasemalt tegeldakse. Kiitus on tore asi ja kindlasti on Eesti selle ka ära teeninud. Kas tegime piisavalt ja kas tegime kõik õigesti – sellele annab hinnangu hiljemalt järgmine kriis. Mistõttu on ehk vara tahta lõplikke vastuseid küsimusele, et kas kasutasime hea kriisi maksimaalselt Eesti huvides ära või jäi midagi tegemata. Üks on siiski kindel. Languse käigus said meile kõigile selgemaks Eesti majanduskeskkonna struktuursed probleemid, Eesti ühiskonna tugevused ja nõrkused, ning minu hinnangul tuleb nende lahendamisega jätkata ka siis, kui hullem näib olevat juba selja taga. Siin ei saa aga jätta ütlemata: näiteks IT ettevõtjad rääkisid juba kriisi ajal ja tööpuuduse kõrgpunktis, et Eestis napib inseneri ettevalmistusega tööjõudu. Sama kuulsin ma eile Kehtna ametikoolis, kuid veidi teise nurga alt. Sealsete koolijuhide sõnul peaks kutseharidusasutustel olema tihedam side ettevõtjatega, kes saaksid ettevaatavalt öelda, millised erialad on meie riigis tulevikus vajalikud. Seega, kriis ei pehmenda, vaid toob hoopis teravalt välja kitsad kohad Eesti insenerhariduse andmises nii kutse- kui ka kõrgkoolides. Samuti leidis kinnitust tõdemus, et leidub neid, kelle jaoks aeg on alati ebakindel. Nagu on ka teisi, kes usuvad omaenda suutlikkusse tulevikku muuta. Esimese sammuna sellesse uskumise läbi. Mu daamid ja härrad. Statistika kinnitab, et Eesti majandus on naasnud kasvu rajale. See tuleb loodetavasti laugem, lubades kõigil – ettevõtjatel, töötajatel, aga ka poliitilistel otsustajatel – teha rahulikumalt ja täpsemalt pikaajalisi plaane. Eelmise nädala konverentsil “Visioonist lahenduseni” räägiti sellest, et viimase paari aastaga on Eesti alustavate ettevõtete maastik kordades aktiviseerunud ning et sellisel hulgal uute ja huvitavate ettevõtete loomist pole varasematel aastatel olnud. See annab lootust. Samuti on suurenenud efektiivsus, ehk sama tulemuse saab nüüd vähema arvu töötajate abil kätte. See pani küll majanduse uuesti kasvama, kuid ei vähenda niipea tööpuudust. Samuti ei saa tulevik kujuneda edukaks ainult uute ettevõtete toel. Majanduse kohanemine peab olema laiem ja hõlmama ka juba ammu tegutsevaid ettevõtteid. Ma loodan, et raskuste aeg on õpetanud meid vaatama majandusele ka teisiti kui ainult läbi konjunktuuri kõrg- ja madalseisu prisma. Selline lähenemine taandab kriisile reageerimise pelgalt kulude kokkuhoiuks või eluspüsimiseks paremate aegade saabumiseni. Eesti konkurentsivõime mõõdupuu on hinna kõrval ennekõike kvaliteet. Maailmaturul kehtivad muidugi mõlemad, kuid võitjad on tulevikus ikkagi need, kes täna panustavad kvaliteeti, mitte ainult odavasse hinda ja madalatesse tootmiskuludesse. Eestil pole võimalik edasi minna, kui jääme lootma viimastel aastakümnetel edu toonud konkurentsieelistele. Alati jääb maailmasse piisvalt palju riike, kus on Eestist odavam toota. Meie väljapääsuks on toota hästi ja kiiresti ning rahuldada üha paindlikumalt turu muutuvaid vajadusi. Selle sihi saavutamiseks pole ükski pingutus ülearune. Vajadusel tuleb meil kohendada uue aja nõudmistele vastavaks oma maksu- ja haridussüsteem. Me peame Eestis hoidma oma andekaid noori. Me peame siit erinevatel põhjustel ja eri aegadel lahkunutele pakkuma ahvatluse tagasi tulla. Kui mitte füüsiliselt, siis kindlasti oma uues elukohas Eesti ettevõtlusse, Eesti teadusesse, kultuuri ja seeläbi meie ühiskonda panustades. Vaid me ise kõik koos saame sõnastada oma homse eduloo aluseid. Me oleme pöördepunktis. Me mäletame eelmise tõusutsükli õigeid otsuseid ja eriti hästi on meil meeles meie vead. Kui me suudame sellest kõigest, ka teiste vigadest õppida, alles siis saame kunagi hiljem, aastate pärast öelda, et seda kriisi ei lasknud Eesti raisku. Soovin kõigile ettevõtjatele jõudu taastuva kasvuga kaasa minemiseks ja kindlasti häid ideid edasiseks. Just teist kõigist sõltub, milline on Eesti majandus homme ja kümne aasta pärast. Minu eriline tänu kuulub Ernst & Young'ile, kelle eestvõttel on Eesti aasta ettevõtja võistlus muutunud rahvusvaheliseks. Vaid nii saame teada, kui tugevad ja head me tegelikult oleme. Tänan tähelepanu eest. Soovin kõigile pidutuju ja usku tulevikku!"
"Eesti Vabariigi President XXIII Üldlaulupeol 3. juulil 1999","Meri",1999,"Armas Eesti rahvas, armsad külalised! Nüüd on moes rääkida, et laulupeod ei ole enam moes. Aitäh teile kõigile, et te oma siinolekuga selle lolli jutu olete juba ümber lükanud! Tuhat korda südamest aitäh! Laulupidu ei ole kunagi moes olnud, sest laulupidu ei ole moeasi. Laulupidu on südameasi. Nagu eesti keel ja meel, nagu armastus. Moed tulevad ja lähevad, aga rahvas jääb ja riik jääb. Laulud on olnud meie relvad, laulupeod meie võidud. See lauluahel algas hallist muinasajast ja koondas meid saja kolmekümne aasta eest Tartusse esimeseks üldlaulupeoks. Tartus me laulsime pühaks Eesti hümni veel enne Eesti Vabariiki. Täna, sada kolmkümmend aastat ja kaks päeva hiljem me alustasime oma üldlaulupidu jälle hümniga. Kuid endiselt seisab meie ees ülesanne oma riik ehitada selliseks, et ta oleks meile ühiseks toeks ja rõõmuks. Laulupidu ja meie ilus suvi on Eestisse toonud paljusid, kes on harjunud ennast nimetama väliseestlasteks, sest nende kodu on võõrsil. Tahaksin siit enne suure laulu algust öelda: just täna me oleme kõik ühiselt koos ja kodus. Lõppenud on eestlaste poliitiline maapagu, kus oli küsimus elust või surmast. Tänane Eesti vajab igat kätepaari, et ta muutuks selliseks, nagu ta meie südametes on alati püsinud. Ta ongi juba pisut muutunud. Eesti kodud ja külad, koolid ja tehased on rõõmustavalt kaasa läinud kodukaunistamisega. Isamaa pale on muutunud kenamaks. Kui ma jaaniõhtul Paides auhindu jagasin, päriti mu käest, mis on järgmise kodukaunistamisaasta lause. Ma kordan seda lauset siin, sest see puutub meisse kõigisse: küürigem harjaga Eesti puhtaks! Olgu see üleskutse Eesti vaimsele puhtusele ja Eesti loovusele, aga samas ka peremehetunde äratamisele, et saaksime laulusõnul öelda: siin on kena elada! Mu kallid lauljad, noored ja vanad! Täna on laulmise aeg, aga esmaspäeval on jälle töö ja mõtlemise aeg. Olen siit teie poole pöördunud kolmel korral ja tänane jutt on minu viimane. Olgu siis ka öeldud, mille üle ma mõtlema jään. Öölaulupidude eel ma kõnelesin noortest ja noorte perede eluasemest. Nüüd on Eesti juba teisel kaldal, nüüd on aeg öelda: hakkame selle asjaga pihta! Asutame noorte eluaseme uue sihtkapitali ning anname noortele võimaluse asuda oma koju ja kasvatada oma lapsi. Järgmine sajand ootab uusi lastekoore, maailm ootab uut eesti muusikat. Hakkame pihta! Hakkame pihta küll, aga kuidas? Lauldes! Eesti on niisugune maa, kus laul paneb südamed lööma ja rattad käima! Elagu meie laulud ja heliloojad, elagu meie luuletajad, koorijuhid ja dirigendid, elagu meie vanad ja noored, kes on hoidnud tänast laulutuld! Mu kallid, head üldlaulupidulised! Kuulajatele ja lauljatele, meile kõigile ja kogu maailmale, kes on oma pilgud Eesti poole pööranud: aitäh!"
"Vabariigi President kohtumisel Afganistani suunduvate Eesti kaitseväe üksustega ESTCOY-9 ja NSE-8","Ilves",2009,"Lugupeetavad kaitseväelased ja teie lähedased!Lugupeetav ESTCOY-9 ülem kapten Sergei Guselnikov! Afganistan kui NATO kõige olulisem ning samas ohtlikum välisoperatsioon kestab juba üheksas aasta. Selles osalevad vapralt ka meie kaitseväelased, keda on praegu seal ligi 300. Me teame, et see on raske missioon ja see võtab meilt ohvreid. Nii on Eesti rahval õigus küsida – mille nimel? Millised on meie huvid selles 30-aastasest sisesõjast vaevatud kauges riigis? Kui kaua meie sõdurid seal veel võitlevad? Alustan tagantpoolt. Muidugi ei jää me Afganistani igavesti. Kuid kordan põhimõtet, mida oleme öelnud kõigile oma partneritele NATO-s: me jääme Afganistani seniks kuni see on vajalik, lahkume sealt nii kiiresti kui võimalik, kuid praegu ei aruta me ühegi konkreetse kuupäeva üle. Nüüd sellest, miks on Eesti kaitseväelased Afganistanis. Esiteks. See on NATO kui organisatsiooni kuuluvate riikide ning meie partnerite ühine kohus ja kohustus. Teiseks. Kui Eesti liitus 2004. aastal NATO-ga, mis oli meie teadlik julgeolekupoliitiline valik, siis teadsime väga hästi, et alliansi tähtsaim operatsioon on Afganistan ning kollektiivkaitse põhimõttele toetuva alliansi moto on “Üks kõigi ja kõik ühe eest”. Kolmandaks. Üks kord on Lääs Afganistani üksi jätnud – NSV Liidu vägede lahkumise järel 1990. aastate alguses, kui demokraatlikus maailmas elati raudse eesriide langemise eufoorias. Taliban kaaperdas lõpuks selle üksi jäetud riigi ning edasisest tõusis suur õnnetus mitte ainult Afganistanile. Mõelgem korraks 2001. aasta 11. septembrile New Yorgis ja Washingtonis. Mõelgem Londoni ja Madridi massimõrvadele, aga samuti näiteks Prantsusmaal, Saksamaal ja teistes Euroopa riikides tabatud terroristidele ja nende hullumeelsetele plaanidele. Mind teeb murelikuks ja ärevaks, kui loen mõttekodade, ajakirjanike või ka NATO liikmesmaade poliitikute arvamusi nagu oleks Afganistani operatsioon juba kaotatud või seda poleks võimalik võita. Nii kõlab üleskutse allaandmisele, sest mida muud tähendaks alliansi vägede väljatõmbumine praegu Afganistanist. Aga NATO ei anna alla. Me ei saagi seda teha. Lahkumine praegu, enne vajaliku stabiilsuse saavutamist ning julgeolekuolukorra andmist Afganistani enda armee ja politsei hoolde tähendaks vägivalla plahvatust Afganistanis. Aga mitte ainult. See tähendaks seda ka Pakistanis, mis on tuumariik ning mille kaaperdamine äärmusfanaatikute poolt tooks kaasa katastroofi kogu läänemaailmale. Ent vägivald laieneks tõenäoliselt veel paljudesse maadesse, lisaks leviks äärmuslus Kesk-Aasiasse ja sealt palju kaugemale. Me ei taha sellist maailma. Seega on Afganistani operatsioon meie endi, ka Eesti julgeoleku, tagamise operatsioon. Nii on meie ainus võimalus edasi võidelda. Olla Afganistanis seni, kuni riigi seaduslik valitsus NATO kohalolekut vajab, et siis võtta ise vastutus julgeolekuolukorra hoidmise eest. Kuid samal ajal peavad meie plaanid muutuma järjest paremaks, tõhusamaks, täpsemaks ja paindlikumaks. Meie kõik – sõjaväelased ja tsiviilametnikud – peame õppima eelnevast kaheksast aastast ning tegema korrektiive nii militaarvallas kui ka riigiloome edendamise tsiviilkavades. Vaid mõned märksõnad, mis võiksid olla NATO edukuse vundamendiks. Kannatlikkus. Leidlikkus. Vaprus. Kohalike olude mõistmine. Usaldus seal, kus vähegi võimalik. Pidev panustamine nii militaar- kui ka tsiviilvaldkonnas, rõhutades just afgaanide endi jätkusuutlikke algatusi ja nende toetamist. Afganistani võimude vabastamine nii õpitud kui ka õpetatud abisõltuvusest. Kompromissitu suhtumine korruptsiooni, mille laiutamine õõnestab kohalike elanike usku valitsusse Kabulis ja provintsides. Ning muidugi – seda on eriti päevakohane just praegu rõhutada – ausate valimiste vankumatu kohustuslikkus. See kõik vajab rahvusvahelise kogukonna pühendumist, ühist tegutsemist erinevate riikide ja organisatsioonide vahel. Tavalised afgaanid kusagil Lõuna-Afganistani külades ja linnades teavad, et hoida tuleb tugevama poole, siis on rahulikum elada. Siit väga lihtne järeldus: ISAF peab muutuma kõikjal tugevamaks kui Taliban; presidendi võim pealinnas ja provintsides peab olema usaldusväärsem kui Talibani varivalitsemine. Lugupeetavad sõdurid, ent on ka mõned küsimused, mille vastused leiab Eestist. Lisaks globaalsete eesmärkide saavutamisele tähendab Afganistani operatsioon hindamatut lahingukogemust kümnetele Eesti kaitseväelastele. Samuti on see võimalus süvendada meile üliolulist strateegilist partnerlust NATO liitlastega Euroopas ja Ameerika Ühendriikides. Milliseid edasisi lahendusi me näeme siin lisaks brittide juhtimise all teenivale kompaniile ESTCOY-8 Helmandi provintsis? Edasi: kas me oleme teinud kõik endast sõltuva, et tagada oma üksustele maksimaalne force protection, ehk nende kaitse? Kas Eesti üksuste lahingumasinate PASI sisemust saaks muuta turvalisemaks võimsate improviseeritud lõhkekehade plahvatustele? Kas me saaksime tõsta oma demineerimisvõimekust, et avastada paremini just vähese metallisisaldusega improviseeritud lõhkekehi? Millised oleksid Eesti üksuste võimalused kasutada oma baaside ja operatsioonide julgestamiseks nii mehitamata luurelennukeid kui ka erinevaid kaugelenägevaid vaatlusseadmeid? Kui head on meie elektroonilised võitlusvahendid, et jälgida vastase sidevõrke ja neid vajadusel maha suruda? Neil teemadel kõnelesime eile Kadriorus riigikaitse nõukogu istungil. Kaitseväe juhataja kindralleitnant Ants Laaneots andis siis ülevaate oma hiljutisest külastusest Afganistani, Eesti üksuste juurde, ning esitas selle operatsiooni endapoolse tulevikupildi. Nagu ta mulle kinnitas, on ESTCOY-9 kõigil kaitseväelastel öövaatlusseadmed. Ja selle üle on mul hea meel. Samuti on mul hea meel otsuse üle varustada meie sõdurid pinnaseradaritega, mis aitavad leida vähese metallisisaldusega lõhkekehi. Eesti peab tegema kõik, mida suudab ja tegelikult enamgi veel, et tagada oma sõduritele Afganistanis maksimaalne kaitse. Täpselt samuti on olulised sotsiaalsed tagatised haavata ja vigastada saanud kaitseväelastele ning nende sõdurite lähedastele, kes on Afganistanis kaotanud oma poja, mehe või venna. Mitte keegi neist ei tohiks tunda, et riik on neid unustanud. Siin kehtib lahinguväljalt tuntud õilis põhimõte: omasid maha ei jäeta. Head kaitseväelased, oktoobri alguses saatsin Afganistanis teenivatele Eesti sõduritele kunstnik Jüri Arraku graafilise lehe “Võitlus”. Sellel võitlevad muinasaja eestlased kolme peaga lohega, kellel on üks pea juba maha raiutud, aga kaks sülgavad veel tuld. Kirjutasin pildi juurde ka pühenduse, milles soovisin kõigile meie sõduritele võiduusku, vaprust, meelekindlust ja sõduriõnne. Seda kõike soovin ma nüüd ka ESTCOY-9 ja NSE-8 kaitseväelastele. Edu teile. Ja sõduriõnne!"
"President Kaljulaid Rohelise Kooli lipu üleandmisel Lotte lasteaias","Kaljulaid",2020,"Head roheliselt mõtlevad ning rohelusse ihkavad kooli- ja lasteaiapered! Eesti looduskaitse on 110-aastane. Tänavu me tähistame Vaika looduskaitseala asutamist Vilsandi saare taga linnusaartel, mis leidis aset Artur Toomi ettevõtmisel. Kui me tuleme sellest ajast tänapäeva, siis on loodus ja looduse kaitsmine kindlasti ühiskonnas tähtsama koha saavutanud. Põhjuseks on see, et meid, inimesi, on meie planeedi jaoks hästi palju. Ja kui meid on nõnda palju, siis peame tegema eraldi väga palju tööd, et meie enda hea elu ei takistaks teiste head elu. Täna ei piisa enam sellest, et me piirame mõne territooriumi: siin on looduskaitseala ja siin on natuke kasutatavam kaitseala. Ka see on endiselt väga tähtis, et meil oleks need kohad, kus taimed, linnud ja loomad saaksid rahulikumalt sirutada oma oksi või jalgu ning tunda ennast vabamalt, aga siiski on looduskaitse täna meiega igal pool. Taimed, linnud ja loomad on kohanenud ja püüavad meiega leppida nii nagu me oleme. Mõned nendest on selles osavamad. Kindlasti panime tähele, et nüüd eriolukordade ajal Euroopas hakkasid inimesed rääkima, et loomad on linna tulnud. Tegelikult olid need loomad linnas kogu aeg. Kuid suur hulk inimesi kihutas autoga mööda, läks kiiresti koju ära ja ei näinud seda kena pilti, mis tegelikult paljudes Kesk-Euroopa linnades on olnud üsna tavaline. Öisel ajal kõnnib rebane rahulikult mööda sõiduteed, sest ta teab, et praegu autosid ei tule. Selliseid loomi, kes meiega koos väga hästi oskavad toimetada, on ju väga palju, aga on ka teistsuguseid loomi. Kui me mõtleme lendoravale, kes on Eestis saanud looduskaitse jaoks üheks olulisemaks sümboliks, siis tema on oma elupaiga suhtes väga nõudlik. Mida on lendoraval elamiseks vaja? Kõigepealt on lendoravale vaja seda, et haavapuu kasvaks 30–40aastaseks. Selline haavapuu on meie, inimeste jaoks juba valmis, selline on raieküps haavamets. Aga alles siis tuleb lendorava sõber rähn ja teeb sinna haavapuu sisse pesa, sest haab hakkab siis pehmeks minema. Meile jällegi ei meeldi, kui haab läheb seest pehmeks, siis ta ei ole enam meie jaoks kasulik puu. Kui rähn on selles haavapuus natuke aega elanud ja selle kena pehme õõnsuse ette valmitanud, siis alles tuleb lendorav ja tahab selles haavapuus elada. Meie ja selle looma huvid on selgelt omavahel vastuolus. Ja me peamegi oma peades tegema kogu aeg seda väikest inventuuri: kellega me saame olla linnades koos, kellega on ohtlik olla linnades koos, sest nagu me oleme kõik terves maailmas kahjuks pidanud tõdema sel kevadel, siis võivad loomad ka levitada haigusi. Ja kelle jaoks me peame jätma loodusesse piisavalt hingamisruumi, et ta päriselt ära ei kaoks. Selleks, et neid inimesi, kes selliselt mõtleksid, oleks hästi palju ja varasemast rohkem, ongi Rohelise Kooli liikumine. See on väga tähtis, sest hoiab noored ühes rohelises inforuumis, mitte ainult Eestis, vaid igal pool maailmas. Et noored ei tunneks end abituna seistes silmitsi kliimamuutustega või nähes kuidas ökosüsteemid tõmbavad koomale ja vaesuvad, putukate arvukus väheneb. Et nad ei tunneks ennast abituna, et neil oleks tööriistad, et anda omaenda panus. Üsna keeruline on aru saada, kuidas mina saan võidelda kliimamuutustega. Jah, me saame protestida, mis on õige ja mõistlik tegevus. Saame nõuda, et need kes otsustavad, teeksid rohelisi valikuid. Ka see on sel kroonviiruse kevadel hästi tähtis, et me seda teeme. Praegu kulutatakse hästi palju raha, et majandus uuesti käivitada. Oleks hea, kui seda tehtaks koos tingimustega, et uus majandus peab tulema palju rohelisem, kui oli vana majandus. Aga on ka väiksemaid tegusid, kuidas saame kaasa aidata ning Roheline Kool õpetabki toime tulema nende asjadega, mille üle meil tegelikult on kontroll. Ma arvan, et väga paljude laste, kes on aru saanud sellest, kui oluline on säästa vett ja elektrit — panna kraan vahepeal kinni, kui hambaid pesta, ja toast lahkudes alati tuli kustutada — head oskused ja omadused kanduvad koju üle. Mul on endal selline kogemus, kui laps läks nelja-aastasena kooli — Luksemburgis minnaksegi väga väikesena kooli — siis nende klassis ei olnud üldse lapsi, kes oleksid kodus kuulnud, et vett ei tasu lasta niisama joosta. Ja siis nad kõik õppisid selle ära, ja vanemad kurtsid, et õudne pahandus tekib kodus, kui kusagil vesi jooksma on jäänud. Kujutage ette, milline järvetäis vett oli säästetud kevadeks selle üheainsa pisikese nelja-aastaste klassi poolt. Nemad kuulasid, nende jaoks oli see oluline ja nad nõudsid seda ka kodus. Lapsed ja noored on ka praegu meie ühiskonnas need, kes lükkavad rohelisemaks muutumist ja et see ei oleks abstraktne, selleks on Rohelise Kooli programm. Mul on hästi hea meel püüda seda programmi aidata ja toetada. Siin Lotte lasteaias on rohelus kõikjal. See on ka selline lasteaed, mis on ehitatud linnapiirkonda, et seda uueks luua: tuua siia uut elu ja uut mõtlemist ning kus tõesti ka ilma Rohelise Kooli programmita ilmselt oleks hästi palju rohelist tegevust, sest Lotte on ka ju ikkagi pärit loomariigist. Lotte maailm on vägivallatu. Lotte lugudes ei sööda isegi mune, pannkoogid on kindlasti ilma linnumunadeta tehtud.Lotte on ka sellise hoidliku mõtteviisi sümbol. Ma arvan, et Lotte lasteaia lapsed kindlasti märkavad linde, lilli, liblikaid ja õpivad neid tundma. Ma loodan, et ka teistes rohelistes lasteaedades ja koolides on lastel lisaks tööriistadele, kuidas kaitsta loodust, veel õpetajad ja kasvatajad, kes aitavad loodust tundma õppida. Loodus on õnneks endiselt mitmekesine ja parim viis loodusest hästi palju vastu saada, on teda tunda. Kui minna ja vaadata, et loodus koosneb murust, puudest ja taevast, siis see on igav. Siis on võibolla tõesti põnevam võtta arvuti. Aga kui mururinne jaguneb erinevateks taimedeks: mailasteks, kurerehadeks, kõik omakorda jagunevad veel täpsemalt liikideks — kellel on karvad lidus ja kellel on karvad varrega risti ning kõik see sigin seal metsas muutub võsaraagiks, punarinnaks ja lehelindudeks — siis on loodus sama põnev kui kõik muu. Ma arvan, et roheliste koolide ja lasteaedade lapsed lähevad edasi mitte ainult loodust kaitstes, vaid ka loodust uurides. Edu teile selles! Ma annan nüüd suurima heameelega üle rohelise lipu meie tänasele võõrustajale Lotte lasteaiale. Kõigil ülekande vaatajatel on selle ökomärgise taotlemine alles ees ja olenevalt sellest, kui kaugele te sellega olete jõudnud, mõned saavad seda juba ka korrata. Ja vaadata, kui palju me oleme edasi liikunud oma rohelise mõtteviisiga. Julgustan kõiki, kes on liitunud, olema edasi aktiivsed, mitte heituma, kui kohe ei tule kõik asjad välja ja kutsuma kaasa ka kõiki teisi. Meie noor põlvkond, kes teab oma sõprade käest, et planeedi päästmine on nende kätes, peab saama ka liitlasi ning selle jaoks on Rohelise Kooli programm ideaalne."
"Vabariigi President Eesti Teaduste Akadeemia presidendi Tarmo Soomere inauguratsioonil 28. jaanuaril 2015","Ilves",2015,"Austatavad akadeemikud,Hea akadeemia president Tarmo Soomere. Meie Teaduste Akadeemia esimene president Karl Schlossmann ütles 1938. aastal ametisse astudes, et ükski rahvas ega riik ei tohi rajada oma elu muinasjuttudele ja unistustele, sest reaalne elu on palju kordi keerulisem. See, pea kaheksakümmend aastat tagasi öeldud mõte on oluline meeles pidada ka praegu. Isegi rohkem, sest tänapäeval teame rohkem kui tollal. Unistama peab, kuid eksitavate muinasjuttude ja ebareaalsete unelmate uinutava mõju vastu saame vaid hariduse ning teaduse väärtustamisega. Mis tähendab, et päris elus me langetame otsuseid teadusele, numbritele ja empiiriliselt tõestatud faktidele toetudes. Eestis on meie rahvuslikust ärkamisest saati hinnatud haridust, see on justkui osa meie rahvausust. Selles nähti, ja loodetavasti nähakse ka edaspidi, võimalust enese ja enda laste elu paremaks teha. Meil on tugevad ülikoolid ning rahvusvaheliselt tunnustatud teadlased. Täna on peamine küsimus see, kas me suudame tuua enam noori teaduse juurde, et meil jätkuks ka edaspidi tarku inimesi, kes tahavad teadusega tegeleda? Kas teadust hinnatakse ja väärtustatakse? Kas suudetakse eristada pseudoteadust päristeadusest? Selleks peavad teadlased olema ühiskonnas kuuldavamad. Nad peavad olema ka usutavamad kui muinasjutuvestjad ja soolapuhujad, või siis meedia kaudu avalikkuses nähtavad lahmijad. Usutavad haritlased teavad, et Martin Luther ei ole Martin Luther King ja ""keskmine"" ei ole sama, mis ""mediaan"". Kui ka avalik debatt järgiks teaduses elementaarselt nõutavat faktitruudust, siis ei saaks mõni poliitik väita, et ""me ju kõik teame et enamuse sissetulek on mediaanpalgast oluliselt madalam"" – või ta ei oleks seejärel enam poliitik. Sel juhul peaks ka ajakirjanik teadma, mida tähendab ""mediaan"". Et tõsta teadus avalikkuses aukohale, mida ta väärib, peavad nii kodanikud valijatena kui poliitikud rahajagajatena teadma ja mõistma, mida kõike teaduse vallas korda saadetakse. Mitte ainult siin, vaid kogu maailmas, sest iga tunnustatud teadlane tegeleb a priori millegagi, mille sisu ja väärtust mõistavad vaid teised sama eriala inimesed – kolleegid, kes pahatihti võivad asuda ja oma tööd teha hoopis kusagil maailma teises otsas. Niisiis: kui tahame, et need, kelle raha jagatakse ja need, kes raha jagavad, teeksid seda parema meelega ja mõistlikult, siis tuleb mõelda ka sellele, et nad mõistaksid teadust. Ja kui tahame, et teadlasi võetaks ühiskonnas rohkem kuulda, peate te ka ise end avalikkuses kuuldavamaks tegema. Teadust rahastades on oluline leida tasakaal ja piisav paindlikkus, et käia ajaga kaasas ning ühtlasi säilitada seda, mis on ajatu ja püsiv. Peame tagama, et uued ideed ja valdkonnad ei jääks kõrvale, hoides samal ajal meile olulisi, pidevat rahastust vajavaid teadusalasid kestvate ning edukatena. Teie teate ja näete, et teadus mõjutab ja muudab meie igapäevast elukorraldust üha enam. Rohkem kui ühiskond laiemalt seda veel teadvustab. Ülikiire tehnoloogia areng aitab meil vastu seista rahvastiku vananemisele ning vähenemisele. Edus infotehnoloogia alal on leitud meie väikese riigi suurus. Infotehnoloogia eksponentsiaalselt kiirenev areng mõjutab ka teisi teadusharusid. Homsed bioloogid, meedikud, õigusteadlased ja isegi folkloori kogujad on ühtlasi IT-spetsialistid – nad peavad olema, kui nad tahavad teaduskonkurentsis püsida. Seda peame oma tööd plaanides arvestama. Ainult nii püsime tugevana tugevate hulgas. Me saame olla edukas riik vaid targa ja kaasaegse tööga, käies kiires arengus mitte ainult kaasas, vaid teistest ees. Aimates toimuvaid muutusi ette ning tegutsedes neid ennetades. Infotehnoloogia ja kaasaegse teaduse võimaluste nutikas kasutamine pole mingi eluvõõras kosmoseteadus; see teeb Eestist meie inimestele hea ja turvalise elupaiga. Vaid neid võimalusi maksimaalselt kasutades on meil võimalik edendada Eestit, meie haridust, majandust, aga ka meie keelt, kultuuri ja demokraatiat – sest konkurentsivõimelisus innovatsiooni alal on me riigi kestmise parim tagatis. Teaduse ja tehnoloogia areng muudab tööelu lähiaastail sama põhjalikult nagu seda tegi omal ajal tööstuslik revolutsioon. Paljud alad kaovad täielikult – nagu on juba kadunud voorimehe ja hobuserautaja töö –, teised, mida me täna veel ei oska kujutledagi, tekivad juurde. Me peame selleks valmis olema – ka hariduse vallas. On eriti oluline, et ka poliitiliste otsuste tegijad mõistavad eelseisvaid muutusi ja teevad õigeid otsuseid, et uuendused töötaks meie heaks, mitte meie vastu. On oluline, et täppis-, loodus- ja humanitaarteadlased, tehnika- ja poliitikainimesed räägiksid omavahel ja mõistaksid teineteist. Et otsustajad saaksid aru, mida tänapäevane teadus võimaldab, ja teadlased ei unustaks, mida tänapäeva ühiskond vajab, mida nõuab inimeste argipäev ja milliseid piiranguid seavad teaduse viljade kasutamisele väärtused, mis on me ühiskonna aluseks. See dialoogi vajadus on teadvustatud juba aastakümnete eest. Kirjanik ja füüsilise keemia professor C.P. Snow avaldas 1959. aastal essee ""Kaks kultuuri"", milles ta rääkis humanitaaria ja loodusteaduse irdumisest teineteisest, sellest, et humanitaarid ei mõista teadust ja loodusteadlased ei mõista kirjandust. Tema pidas silmas pigem hariduselu, ülikoolielu, kui ühiskonda laiemalt. Kuid mis oli tookord ülikoolide probleem, kehtib nüüd kogu ühiskonnas. Näiteks, tänapäeval mõtlevad nutikad arvutieksperdid välja aina kavalamaid viise, kuidas pääseda ligi inimeste andmetele, mõtlemata Lääne kultuuri vabaduse ja privaatsuse alustaladele. Ja teadusliku hariduseta poliitikud mõtlevad, kuidas hoida kinni 19. sajandi lahendustest, sest uued võimalused on neile liiga keerulised, et mõista. Ehk siis teadus ja teadusemõju meie igapäevases elus, meie kasutatavates tehnoloogiates, meie arvutites ja äppides on nii suur, et me ei saagi aru, kui palju me ühiskonna alustalad muutunud on. Meil on vaja mõista, et teaduse ja demokraatliku õigusriigi põhialused on tegelikult samad. Nii vabaduse kui ka tõeotsimise pürgimus juurduvad valgustusaega. Täna näeme, paraku, et need sajanditevanused pürgimused on taas kord, ajalooliselt ja poliitiliselt, surve all. Rahvusvahelise olukorra pingestudes, fakte eiravas eskaleeruvas propagandasõjas on löögi alla seatud isegi tõe kui sellise võimalikkus. Filosoofiliselt huvitav mõttekäik, et fakte pole olemas, et kõik nendingud on võrdsed, on instrumentaliseeritud – võiks isegi öelda, perverteeritud –uudiste virvarriks, kus tõde ja tõsiasjad enam ei loe, kus kõik on vaid väide. Kus isegi selge empiiriline tõestus on vaid suhteline, arvamus arvamuste hulgas. Seda enam peame väärtustama vabadust: inimeste vabadust ja teaduse vabadust, vabadust otsida tõde. Ja kuna tarkus algab uudishimust, siis jätkugu Eesti teadlastel uudishimu, innukust ja teadmistejanu, et tõdedele ikka lähemale jõuda. Lugupeetud Richard Villems, ma tahaksin teid tänada teie ametiaja eest, presidendina olete alati olnud minu president. Lugupeetav president Soomere. Mõni nädal tagasi võisime lugeda, et eelmise aasta lõpus tuli Läänemerre läbi Taani väinade viimaste aastakümnete suurim hulk hapnikurikast vett. See, meile kõigile konkreetselt oluline uudis olgu ka sümboolselt julgustavaks alguseks teie presidendiajale meie Teaduste Akadeemias. Austet akadeemik Soomere, palun Teil tulla siia, et võiksin asetada Teile kaela Eesti Teaduste Akadeemia presidendi ametikett."
"Vabariigi President parimate koolilõpetajate vastuvõtul 20. juunil 2003 Kadriorus","Rüütel",2003,"Head koolilõpetajad! Mul on väga hea meel, et Eestis on palju teiesuguseid säravaid ja edasipüüdlikke noori inimesi. Rõõmu teeb seegi, kui meie riik püüab parimal moel vastata teie õpihimule ja aidata noortel annetel end teostada. Eriti õnnelik olen aga selle üle, et teie olete saanud oma koolihariduse iseseisvas Eestis. See avab teile mõõtmatult avaramaid valikuvõimalusi, kui oli kasutada kas või teie vanematel. Usun, et oskate seda hinnata. Nagu sedagi, et lähedased on koos teiega ja osaliselt ka teie pärast üle elanud hulk keerukusi, mida ühes ülesehitatavas riigis paratamatult ette tuleb. Küllap nõustute minuga - ei ole head ilma halvata. Tuleb tõsiselt pingutada ja paljustki loobuda, et läheneda ihaldatud eesmärgile. Kindlasti on nii olnud ka teie haridusteel, kus olete nüüd jõudnud ühe olulise verstapostini. Ja näete enda ees veel tervet hulka tähiseid, milleni samuti ihkate välja jõuda. Seejuures on teil kiire, sest kogu maailm tõttab. Pealegi on tuntud tõde, et ka paigal püsimiseks tuleb üha edasi liikuda. Ent seejuures on tark teada, kuhu ja milleks liikuda. Juba ammu enne meid on jõutud tõdemuseni, et inimese väärtust ei tule hinnata tema annete järgi, vaid selle järgi, kuidas ta oma andeid kasutab. Teie asute praegu oma võimete kasutamiseks parimal stardipositsioonil ja õnneks on teie päralt ka palju valikuvõimalusi. Kui arvate neid leidvat kodust kaugemal, siis tahan uskuda, et side oma juurtega jääb teil ikka. Juurelt lõigatud taim närbub kiiresti, nõnda on seadnud loodus. Armsad noored! Paljude tarkuste seas võtsite küllap oma koolikursusest kaasa rahvakirjanik Tammsaare õpetussõnad armastuse leidmise võimalusest. Nagu mäletate, tuleb selleks tööd teha. Võin teile oma kogemusest kinnitada, et olgu siis kõneks armastus teise inimese, oma eriala või ka isamaa vastu, vaev selle leidmise ja ka hoidmise nimel tasub end kuhjaga ära. Seepärast koguge maailmast kokku nii palju väärtuslikku, kui vähegi kanda ja kasutada jaksate, ning pakkuge sellest osa saamise võimalust ka oma lähedastele ja rahvale. Soovin teile õnne ja edu!"
"President Kaljulaidi avaldus kliima ja julgeoleku teemalisel ÜRO Julgeolekunõukogu kohtumisel","Kaljulaid",2021,"Härra president, peasekretär, austatud ettekande tegija ja kallid kolleegid! Ma tänan Iirimaad selle kohtumise korraldamise eest ning samuti peasekretäri tema märkuste ja kohtumise juhtimise eest. Soovin juhtida tähelepanu neljale punktile. Me kõik peame suhtuma kliimamuutustesse samasuguse tõsidusega nagu pandeemiaga silmitsi seistes. Peame koos otsima lahendusi kliimamuutuste peatamiseks ning tegema seda sama tõhusalt, kui me töötasime välja vaktsiinid. Me peame kaasama kõiki oma ressursse ja tegema koostööd oma võimeka erasektoriga ning jagama oma planeedi päästmise kulusid õiglaselt. Selle probleemi lahendamisel on oluline säilitada ja ka arendada teadusandmetel põhinevat lähenemist . Lubage mul nüüd neid punkte lähemalt selgitada. Pisut rohkem kui kuu aega tagasi avaldas valitsustevaheline kliimamuutuste rühm (IPCC) oma uue aruande ja juhtis tähelepanu asjaolule, et inimtegevuse mõju soojendab planeeti kiiremini kui varem arvatud. Me ei tohi unustada neid, kes on kliimamuutustele kõige vastuvõtlikumad. Paljud neist ei suuda kliimaga seotud julgeolekuriskidega toime tulla ning vajavad meie rahvusvaheliselt kogukonnalt märkimisväärset abi ja tuge. Sel põhjusel on Eesti eraldanud vahemikus 2011–2020 ligi 9 miljonit eurot ning me soovime sellise abi osutamist jätkata. ÜRO Julgeolekunõukogul on olemas võimalus ja vahendid, et kliimaga seotud julgeolekuriske tõhusalt ja süsteemselt maandada. Kuigi nõukogu on hakanud viimastel aastatel nende riskidega üha rohkem tegelema, on veel palju muud, mida saab teha, et integreerida kliimaga seotud julgeolekuriskide alased teadmised meie töö kõikidesse aspektidesse ja kaasata need kõikidesse valdkondadesse. Tegelikult peaks terve ÜRO süsteem olema teadlikum kliimamuutuste põhjustatud julgeolekuriskidest. Sellega seoses on hädasti vaja süsteemset lähenemist. Meil on vaja julgeolekunõukogu resolutsiooni kliima ja julgeoleku kohta – ainult nii saame midagi reaalselt ära teha. On ülioluline, et ÜRO peasekretär saaks volituse sel eesmärgil andmete kogumiseks ja poliitika koordineerimiseks. Regulaarne aruandlus, milles arvestatakse piirkondlike eripäradega, oleks suur samm käegakatsutavate ennetusmeetmete väljatöötamise poole. Kliima- ja julgeolekuriskid kajastuvad vaid mõne ÜRO rahuoperatsiooni mandaadis. Ka nende tegevuses on oluline jätkata kliimaga seotud riskidega arvestamist. Kliimamuutuste otsene ja kaudne mõju julgeolekule ei ole loomulikult ainus kliimaga seotud julgeolekurisk. Riskid võivad tuleneda ka meie endi kliimapoliitikast. Sarnaselt teistele pööretele hõlmab rohepööre teatavat konkurentsi, mille puhul on mõned ilmselgelt edukamad kui teised. Üleminekuks vajalikud teadmised, töövahendid ja ressursid ei ole meile kõigile võrdselt kättesaadavad. Et vältida marginaliseerimise soodustamist ja fundamentalistlike vaadete levimist, peame tagama, et üleminek oleks õiglane ja kaasav, et hoida terve maailma avalikkus meiega. Kliimamuutuste mõju ei tunnista riigipiire ning sama peaks kehtima meie teadmiste ja parimate riskimaandus- ja kohanemistavade suhtes. Me peame üldsuse hüvanguks tegema tõsist koostööd. Koostöö saab aga põhineda ainult usaldusel. Selle usalduse loomiseks on meil vaja läbipaistvust, teabevahetust ja andmete jagamist. Andmed on mitmepoolsuse arendamiseks hädavajalikud. Ilma usaldusväärsete ja õigeaegselt kättesaadavate andmeteta ei saa me edu saavutada. Selleks on Eesti käivitanud üleilmse keskkonnaandmete alliansi (DEAL), mis toetab ÜRO keskkonnaprogrammi (UNEP) üleilmse keskkonnaandmete strateegia väljatöötamisel aastaks 2025. Kutsun siinkohal kõiki riike selle alliansiga ühinema. Head kolleegid! Glasgows toimuva ÜRO 26. kliimamuutuste konverentsi lähenedes saavad järgmised kaks kuud olema kliimamuutuste leevendamise seisukohast üliolulised. Need otsustavad, kas praegust kümnendit mäletatakse ajana, mil me hakkasime planeeti päästma, või lõpu algusena. Aitäh!"
"Vabariigi President konverentsil 'Kõrgharidus maaülikoolist - tööjõuturg, õpe ja praktika' 27. jaanuaril 2006 Eesti Maaülikoolis","Rüütel",2006,"Lugupeetav rektor, minister, austatud vilistlaskogu liikmed ja külalised! Tänase konverentsi teema vastab avalik-õigusliku ülikooli ühele eesmärgile: pakkuda head kõrgharidust ning seeläbi lõpetanutele väärika ja vajaliku rakenduse võimalust tööturul. Haridus ja selle korraldus on 15 aasta jooksul pärast Eesti iseseisvuse taastamist põhjalikult muutunud. On toimunud hulk reforme ning nihkeid noorte eriala-eelistustes. Näiteks saab ärindust ja haldust nüüd õppida 23 õppeasutuses ja 145 erineva õppekava alusel. Samas teeb rõõmu põllumajandusliku kõrghariduse areng ja populaarsus, millest annab tunnistust kasvõi see tõsiasi, et eelmisel õppeaastal konkureeris ühele riigieelarvelisele kohale rohkem kui kaheksa õppida soovijat. Seega tuleks nüüd kindlustada, et haritud noored spetsialistid õpitud erialal kodumaal tööle jääksid ning oma teadmisi optimaalselt kasutada saaksid. Rahvusteaduste edendamisel, Eesti looduse ja kliima uurimisel ning üksnes siin sobivate lahenduste leidmisel on mõttekas tegutseda just Eestis. Ülikoolide ülesanne ei ole üksnes noori inimesi töö-eluks ette valmistada. Erinevalt rakenduskõrgkoolist lasub ülikoolil ka vastutus suunata eeldustega noori uusi teadmisi looma ja neid õppejõuna jagama. Doktoriõppe arendamine on kindlasti hädavajalik teadmispõhise ühiskonna eeldus. Riiklikult on tähtis eelisarendada niisuguseid valdkondi, mis tagavad rahvuskultuuri kestmise ja ühiskonna jätkusuutlikkuse. Need eesmärgid paistavad silma ka erialade valikust Eesti Maaülikoolis. Lisaks muudab just Maaülikool kättesaadavaks maamajanduse konkurentsivõimet hoidva ja suurendava rahvusvahelise teadmise ja kogemuse. Euroopa Liidu ühtse haridusruumi ühe osana peame oma tegemistes tunnetama ka globaalseid suundumisi ja vastutust nende eest. Seda enam, et 1999. aastal võttis ka Eesti endale kohustuseks Euroopa ühtse kõrgharidusruumi loomise aastaks 2010. Sellega seoses lubage mul rõhutada kolme märksõna. Esiteks sotsiaalne mõõde. Tagatud peab olema noorte võrdne ligipääs haridusele, normaalsed õppe- ja elutingimused. Euroopa tasandil oleme andnud lubaduse selgitada juba aastaks 2007 meie üliõpilaste sotsiaalne olukord. Kõneldes aga Maaülikoolist, on aktuaalne hariduse kättesaadavus maapiirkondades ning maaelanike suutlikkus tagada oma lastele võimete- ja huvidekohane haridus. Samavõrd oluline on hariduse kvaliteet ja teadmiste hindamine Euroopale omases mõõtkavas. Maaülikool on vaieldamatult konkurentsivõimeline õppe- ja teadusasutus Eesti teiste ülikoolide seas ning ka meie regiooni teiste sarnase profiiliga ülikoolide seas. Uuendatud struktuur, suurem avatus ja koostöö partneritega loovad eeldused siinse teadus- ja õppepotentsiaali veelgi paremaks ärakasutamiseks ning kvaliteedi tõusuks. Kolmanda märksõnana nimetaksin kõrghariduse globaliseerumist ja infotehnoloogia võidukäiku. Tänases maailmas leidub kõikjal ja igaühel nii-öelda pädevusauke, mida on võimalik parandada rahvusvahelistumise abil. Üheks väljundiks on siin ühisõppekavad ja ühiskraadid. Nende rakendamiseks tuleb vajadusel ette valmistada ja vastu võtta täiendavad õigusaktid. Lugupeetud konverentsist osavõtjad! Analüüs näitab, et riiklik koolitustellimus ei taga kogu Eesti tööturu jaoks vajalikku spetsialistide kontingenti. Lisaks on tasuline kõrgharidus laienenud ennekõike 'pehmete' erialade suunas. Riik toetab tasulisi õppureid õppemaksu, õppelaenu soodusprotsendi ja õppepuhkustega, kulutades seega maksumaksja raha ka nende erialade õpetamisele, mille seos tööturu vajadustega on nõrk või tõestamata. See on oluline teema analüüsimiseks ja järelduste tegemiseks. Eesmärk peaks olema soodustada erialade avamist ja tugevdada neil antavat ettevalmistust ennekõike ühiskonnale vajalikus suunas. Haridus peaks muutuma senisest tõhusamaks jätkusuutliku arengu mootoriks ning ka kõrgharidus ise peab tagama oma jätkusuutlikkuse. See hõlmab nii õppejõudude ettevalmistamist, teadusbaaside rajamist või ka noorte teadlaste töötamist Eestis. Soovingi teile kõigile palju jõudu, tahet ja pealehakkamist!"
"Vabariigi President Eesti Koostöö Kogu vastuvõtul Tallinna Reaalkooli aulas 12. detsembril 2007","Ilves",2007,"Austatavad Eesti Koostöö Kogu Harta osalised, Mu daamid ja härrad. Iga president alustab oma ametiaega olukorras, kus ta teatud osas jätkab eelkäijate tegemisi. Mingis osas aga üritab uus president riigipea funktsioone olemasolevate võimaluste ja muutuvate vajaduste alusel ümber kujundada. Ma ei hakka siin keerutama: Vabariigi Presidendi – institutsiooni ja mitte isiku – poolt asutatud ja Vabariigi Presidendi Kantselei eelarvest rahastatava Ühiskondliku Leppe Sihtasutusega seoses polnud mul esialgu ideed, et kuidas sellesse suhtuda, kuidas edasi minna. Isiklikku teadmatust aga teatavasti ei kõlba kasutada argumendina ühegi nähtuse hindamisel. Uurisin siis kolleegide, sõprade ja tuttavate käest. Ütlen ausalt – üldpilt ei muutunud sellest selgemaks. Veelgi enam – polnud puudust ka soovitajatest see sihtasutus hoopis sulgeda või sellel raugeda lasta. Sel aastal läbi viidud uuring näitas karmi ja ausat tõde. Me võime ju peeglit kiruda. Eks võib iga uuringu metoodikast leida hea tahtmise korral küsitavusi. Põhijäreldus oli aga kõnealuse uuringu puhul selge: Ühiskondliku Leppe protsessi peeti erinevates ühiskondlikes gruppides küll mingil määral vajalikuks, aga selle mõju hinnati vägagi tagasihoidlikuks. Tunnistagem, et sellises olukorras on üsnagi raske optimistlikuks jääda. Ka siinkõneleja seisukohti valitses skepsis kogu protsessi tuleviku ja vajalikkuse osas. See kõik ei ole mingilgi määral hinnang kõigi nende tööle, kes heas usus ja südamega arutasid väga erinevaid Eesti oleviku ja tuleviku võtmeteemasid. Aga küsimus jäi. Kuidas põhjendada riigieelarvest rahastatava sihtasutuse jätkamist, kui selle sihtasutuse tegevuse ja tulemuste kohta on nii vähe teada? Ja olukorras, kus riigieelarves pole kunagi kroone ülemäära palju. Kuidas minna edasi, kui juristide hinnangul oli Ühiskondliku Leppe kui dokumendi ja selle ümber ehitatud organisatsiooni tulevik õiguslikult küsitav, et mitte öelda enamat. Ometi süstisid mitmed, juba eelmise aasta lõpus alanud kohtumised minusse usku, et sihtasutuse tegevuse eesmärke konkreetsemaks muutes ja organisatsiooni tööd ümber korraldades oleks mõtet asjaga edasi minna. Jüri Raidla, Ain-Elmar Kaasik, Raivo Vare, Mati Heidmets, Peeter Kreitzberg ja Peep Mühls olid nende seas, kes võtsid sihtasutuse sisulise reformimise oma südameasjaks. Suvel tööd alustanud sihtasutuse uus nõukogu sättis paika uued prioriteedid. Ma usun, et meil kõigil on täna põhjust neid aplausiga tänada. Mu daamid ja härrad. Ma usun, et vahepealne järelemõtlemise ja sihtide selginemise aeg ei ole läinud raisku. Eesti Koostöö Kogu ei peagi ju lahendama põletavaid päevapoliitika küsimusi. Vastupidi. Teie pilk peab olema pikem ja horisont avaram. Teie töö peaks olema sageli põhjalikum, vaba päevapoliitilistest kaalutlustest ja kadedusest. Lääneliku avatud ühiskonna ja demokraatia tugevus avaldub kodanikuühiskonna ja inimeste vaba algatuse vabaduses ja aktiivsuses. Siin ei saa olla mingit varjatud agendat, ega soovi saavutada oma eesmärke riikliku institutsiooni kaitsva selja taga. Kodanikuühiskonda ei looda ega suunata ülevalt. Seda, nagu ka demokraatiat, ei saa juhtida. Vastasel juhul ei ole meil tegu kodanikuühiskonnaga. Vastasel juhul pole meil tegemist demokraatiaga. Vähemalt nende sõnade ja mõistete läänelikus tähenduses. Seetõttu piirdub ka Vabariigi Presidendi roll Eesti Koostöö Kogu tegemistes sihtasutuse asutaja õiguste ja kohustustega. See piirdub minu kui Eesti Vabariigi kodaniku sooviga kaasa mõelda ja anda oma panus Eesti paremasse tulevikku. See ei garanteeri Kogule eristaatust ega patronaazhi. Tõeline kodanikuühendus ei vajagi ju seda. Jah, riik peab oma kodanike aktiivsust tunnustama ja toetama, seda mitte takistama. Riik peab olema kodanikuühendustele ennekõike mõistev ja omakasupüüdmatu partner ning hea keskkonna looja. Aga riik ei ole kodanikuühiskonna tark juht. Ükski omavalitsus ega partei ega poliitik ei tohi rakendada kodanike isetegemise tahet oma teenistusse. Kellelgi pole õigust seada isetegemise võimalusi sõltuvusse mingitest vastuteenetest. Valitsusväliste organisatsioonide hääl olgu nõudlik, aga mitte välja pressiv. See hääl arutleb, aga ei karju. See hääl on selge ja järjekindel. See hääl meenutab rahva esindajatele ja nende poolt ametisse pandud valitsusele, et vabad kodanikud osalevad oma riigi tuleviku kujundamises iga päev ja mitte vaid kord iga nelja aasta järel. Vaid sellise häälega arvestatakse. Ainult siis võtavad riigivõimu teostavad asutused ja ettevõtjad kodanike ühendusi võrdväärse partnerina. Siit kasvab välja tõsiseltvõetavus ja usaldusväärsus. Mu daamid ja härrad. Täna teie poolt läbi arutatud Harta tekst on mulle sümpaatne. Mu meelest adresseerib see õiget ajahorisonti ja võtab luubi alla need teemad, mida peate kõige olulisemaks – hariduse, rahva tervise, tööjõu temaatika ja Eestis elavate erinevate rahvuste omavahelised suhted. Läbi kaalutud ja poliitikuteni viidud ettepanekud neis valdkondades aitavad kaasa teie Hartas sätestatud peamise eesmärgi saavutamisele:et Eesti Vabariigi sajandaks sünnipäevaks jõuame ühiskonna tervist ja tugevust iseloomustavate näitajate poolest Euroopa Liidu edukamate riikide hulka. Hulk tööd on varasematel aastatel erinevates toimkondades ja foorumitel juba tehtud. Seetõttu te ei alusta täna nullist. Te alustate uue hooga. Uue usuga, kui lubate. Teie tulevik on teie endi kätes. Ennekõike teist endist sõltub teie koht Eesti ühiskondliku elu maastikul ja kaaskodanike mõtetes. Soovin teile, kõigile Koostöö Kogu Harta osalistele, selle partneritele ja kaasamõtlejatele edu ja järjekindlust. Soovin teile kaunist advendiaega ja rahulikke jõulupühi."
"Vabariigi President üheksanda Riigikogu valimiste väljakuulutamisel 1. detsembril 1998","Meri",1998,"Armsad kaasmaalased! Ma tulin siia selleks, et teie ees alla kirjutada otsusele üheksanda Riigikogu valimiste väljakuulutamise kohta. Aga kõigepealt tahaksin, et me kahekesi, - teie seal, mina siin - esitaksime endale küsimuse, mida me elult ootame. Meil tuleb valimistel selgusele jõuda iseenda, oma pere, oma rahva ja riigi tuleviku suhtes. Kust king pigistab? Mida tuleb parandada? Mida teisiti teha? Mis on meie siht? Kui siht on selge, oskame Riigikokku valida ka naise või mehe, kes neid sihte teoks teeb. Siis oskame hoiduda poliitikutest, kelle lubaduste summa on suurem kui riigi võimalused ja keda võim huvitab rohkem kui rahvas. Mul on neli soovitust. Esiteks. Meil kõigil on omad mured, ja need mured võivad olla õige erinevad. Järelikult on ka sihid ja lootused erinevad. Kuid ühes asjas langevad meie kõigi mured, lootused ja sihid ometi kokku. See on Eesti. Ma arvan, et kui mitte kõik, siis rõhuv enamus ometi on kõige tähtsamas ühel meelel: Eesti riiki saab parandada ainult siis, kui Eesti riiki hoida. Lööklause ""nii vähe riiki kui võimalik"" on õige ainult siis, kui riik on tugev. Eesti ei ole tugev. Ta ei ole ka nõrk. Ta on ikka veel tellingutes. Tellingud varjavad maja, mida me alles ehitame, aga see on meie maja ja meie ainus maja. Miks ma seda rõhutan? Kolme päeva eest avaldas BNS teate pealkirjaga ""Vene ja Valgevene tahavad arutada Baltimaade liitmist SRÜga."" Niisugune ettepanek tehti Balti Assambleele, kes selle mõistagi tagasi lükkas, kuid ometi tuletab see meelde Ždanovi aegu. Julgeolekut ei ole kunagi liiga palju. Seepärast olen ma palunud kõiki eesti erakondi kinni pidada põhimõttest, et välis- ja kaitsepoliitikas valitseks koosmeel ja neid ei kasutataks valimiskampaanias vastastikuste rünnakute relvana. Samas need on teemad, millest erakonnad peavad valimistel rääkima, et tõestada oma küpsust riiki valitseda. Ma ootan teilt, armsad kaasmaalased, et te oma kandidaatidelt nõuate ennekõike küpsust välis- ja kaitsepoliitikas. Nagu näete, seadsin ma selle esikohale. Tänases avatud maailmas, kus kõik suhtlevad kõigiga, peavad ka Eesti juhid olema võimelised maailmaga suhtlema. Teiseks räägin valimiste iseloomust. Mul on hea meel, et Riigikogu võttis vastu seaduse valimisliitude keelustamisest. Kahjuks sündis see niivõrd viimasel hetkel, et erakonnad, kelle sihid ja eesmärgid on lähedased või koguni kokkulangevad, ei jõua enne valimisi oma ühinemist ühtseteks erakondadeks vormistada. Seepärast püsib oht, et pärast valimisi kõik läheb vana rada edasi. Riigikogus tekib taas hulk fraktsioone, kust igaühel on voli ära kolida või mitmekesi isegi uusi fraktsioone luua. Niisugusel puhul, kui saadik ütleb ennast lahti oma valija eesmärkidest, mille täitmiseks teie olete talle oma hääle andnud ning kujundab endale omad eesmärgid, petab ta kõigepealt valijat, see tähendab teid ennast. Niisuguse olukorra vältimine on teie kätes, armsad kaasmaalased. Teil peaks olema täiesti selge, et te ei lähe mitte hääletama, nagu vene ajal öeldi, vaid valima. Valida saab üksnes kahe või enama sihi või poliitilise programmi, poliitilise lahenduse vahel. Valimised ei tähenda võimalust anda oma häält teleekraanilt tuntuks saanud liidri poolt. Valimistel saab sisu ja mõtte meie põhiseaduse lause, et kõrgema võimu kandja on rahvas, - nimelt just teie, armas kaasmaalane , teie pere, teie naabrid, teie üleaedsed. Peate kõigepealt hindama, kuidas olete rahul eelmise nelja aastaga Eesti Vabariigis. Ja selle põhjal otsustama, millised jõud valitsevad Eestit järgmised neli aastat. Teile võidakse valimislubadusi nagu magusat putru lusikaga suhu toppida. Olge nõudlikud, pidage meeles, et valimiseelne aeg on ennekõike kahekõne aeg. Teie õigus ja kohus on küsida, kes on ühe või teise erakonna ministrikandidaadid. Esitage oma küsimusi julgelt ja nõudlikult, siis te saate ka vastuseid, mida kaaluda ja hinnata. Tasakaalukalt valida saab Eesti kodanik üksnes siis, kui ta oma otsuses toetub informatsioonile, ausale informatsioonile. Eesti ajakirjandusel on siin vastutusrikas osa täita. Niisiis on aeg kokkuvõtteid teha, hinnangut anda neli aastat juhtinud meeskonnale, otsustada, kas jätkata vanaga või valida uus. Võim on teie käes, lugupeetud valijad, ja nüüd algab mõtlemise ja tegutsemise aeg. Pärast on hilja nuriseda. Kolmandaks räägin stagnatsiooniohust. Kunagi ammu oli see sõna kasutusel ühe teise riigi suhtes, ja see selleks. Kuid see oht võib ka meid endid, meie Eesti Vabariiki varitseda. Kulunud mõttekäigud, bürokratiseerumine, ebaoriginaalsed lahendused, - kõik see ähvardab Eesti-sugust väikest maad, kes meie avatud maailmas peab rinnutsi liikuma teiste, palju suuremate riikidega ja säilitama oma võistlusvõime. Ma ei taha kellegi suhtes ülekohtune olla. Bürokraatiata ei ole demokraatiat, aga kas meie riigiametnikud on ka tõhusad? Kas oleme osanud oma piiratud inimkapitaliga säästvalt ümber käia? Kui võimuga käib kaasas vastutus, kas meil on ministreid, kes oleksid tagasi astunud ebaväärika käitumise või asjatundmatu otsuse või Põhiseaduse vastu eksimise pärast? Kas me kaugeneme õigusriigist? Kas Eesti on otsinud haldusvorme, mis vastaksid Euroopa ühe kõige väiksema riigi väga piiratud inimkapitalile? Kas erakonnamaastik kujuneb piisavalt selgeks, erakonnad piisavalt koostöövõimeliseks, et uues Riigikogus vältida vähemusvalitsusi? Ka see sõltub teist, teie nõudlikkusest, armsad kaasmaalased. Ajad on karmid, aga ka eestlane oskab olla karm. Meie riik vajab tõhusat ideederikast juhtimist, mitte ajutisi või nõrku või kõhklevaid valitsusi. Ma loodan teie kodanikutahtele, ma loodan, et need valimised kujunevad valimisteks stagnatsiooni vastu. Ja lõpuks neljas lõik: Kõik praegu Eestis võimule pürgivad poliitilised jõud on ühel või teisel viisil, kas valitsust moodustades või valitsustes osaledes Eestit juba juhtinud. Seetõttu pole põhjust arvestada ainult valimiseelseid lubadusi. Teil on võimalik hinnata erinevate meeskondade suutlikkust riiki juhtida, nende - nii naiste kui meeste - koostöövõimet, energiat ja selge eesmärgi püstitamist. Laske silmade eest mööda, mida erakonnad on lubanud ja mida erakonnad on tegelikult ellu viinud. Ärge uskuge sõnu, uskuge tegusid! Armsad kaasmaalased, ma loodan näha valimiskampaaniat, milles noored liituvad vanadega, minu põlvkonnaga. Vana põlvkond toob kaasa oma mälestuse töökast Eesti Vabariigist, millest tundsime uhkust ja rõõmu. Noored põlvkonnad loovad selle najal oma nägemuse Eestist, mis jääb nende teostada. Teie mõlema, mõlemate põlvkondade tahtest ja teost sõltub homse Eesti nägu! Nende sõnadega lubage mul välja kuulutada Eesti Vabariigi üheksanda Riigikogu valimised 7. märtsil 1999 ja teie juuresolekul alla kirjutada otsusele, mis siinsamas teie silmade all ka jõustub. Tänan."
"Vabariigi President Võidupühal Tartus 23. juunil 2011","Ilves",2011,"Austatavad kaitseliitlased ja kaitseväelased,kallid kaasmaalased. Täna 92 aastat tagasi saavutas Eesti rahvavägi Võnnu all võidu, mis võimaldas meil oma verinoort riiki tegelikkuses ehitama hakata. Paraku ei antud meie riigile tollal palju aega. Juba veidi rohkem kui kakskümmend aastat hiljem hävitas totalitaarsete suurriikide sobing ja sõda Euroopas meie iseolemise. Vähem kui kahe kuu pärast möödub kakskümmend aastat päevast, mil Eesti taastas oma iseseisvuse. Kakskümmend aastat on ühtpidi lühike aeg, seda eriti nende riikide ja ühiskondade ajaloos, kes mõõdavad oma olemasolu sajanditega. Aga kakskümmend aastat on ka pikk aeg. Sellega tavatsetakse mõõta üht inimpõlve. Mõnest noorest, kes on sündinud iseseisvuse taastanud Eestis, on tänaseks saanud ema või isa. Paljud on alustanud tööinimese elu. Või võtame teise näite. Kaitseliit asutati 11. novembril 1918 ja likvideeriti okupatsioonivõimude korraldusel 27. juunil 1940. Seega sai Kaitseliit tollal tegutseda 21 aastat, seitse kuud ja kuusteist päeva. Kaitseliit taastati omaalgatuse korras veel okupeeritud Eestis 17. veebruaril 1990. Selle aasta 4. oktoobril saabub päev, mil Kaitseliit on nii-öelda uues Eestis tegutsenud kauem, kui ta sai eksisteerida kahe maailmasõja vahel. Head sõbrad. Kakskümmend aastat on hea tähis vaatamaks, kuhu me ühe inimpõlve vältel oleme jõudnud, mis on läinud hästi ja mida me võinuks teha paremini. Milline siis oli Eesti anno august 1991? Eestis viibis endiselt kümneid tuhandeid Nõukogude sõjaväelasi. Nad lahkusid siit jäädavalt alles kolm aastat hiljem 1994. aasta suvel ja Paldiskist veel aasta hiljem. Kaitseväge meil polnud. Seda hakati ehitama nullist. Meil oli küll piir, aga selle kaitse oli piirivalvurite kindlale tahtele vaatamata vaid näiline. Majandusseis oli nutune. Rublasid justkui oli, ent nappis kaupa, mida raha eest osta. Aga rahva kõht oli magusat vabaduse tunnet täis. Ma ei taha võrrelda statistilisi näitajaid nüüd ja 20 aastat tagasi. Toonased numbrid ei esinda tegelikkust ega lase järelikult ausalt mõõta ei rahva elatustaset ega majanduse mahtu. Aga ma jätan endale koos rahva enamusega õiguse kategooriliselt mitte nõustuda väitega, justkui olnuks elu Eestis Nõukogude aja lõpus ja vahetult pärast iseseisvuse taastamist parem kui praegu. Mingis mõttes ehk tõesti kindlam ja ettemääratum. Pärast iseseisvuse taastamist ehk ka lootusrikkam. Aga mitte parem. Inimlikult on mõistetav unustada halb ja jätta meelde hea. See aitab muu hulgas oma eluga leppida. Aga me ei saa selle leppimise tõttu minevikku olematuks teha. Austatavad kaitseliitlased. Kuhu me siis täna, ligi kakskümmend aastat pärast meie iseseisvuse taastamist, jõudnud oleme? Oleme juba seitse aastat NATO ja Euroopa Liidu liikmed. Oleme selle teadmisega nii harjunud, et kipume unustama neid raskusi ja takistusi, mida neisse organisatsioonidesse pääsemiseks pidime ületama. Me võime klubiliikme õigusega olla vahel kriitilised, et need organisatsioonid pole piisavalt operatiivsed ja paindlikud. Ent tunnistagem siiski: liikmelisus Euroopa Liidus ja NATOs on Eesti julgeolekut oluliselt suurendanud ja majandust märkimisväärselt kasvatanud. Ka meie enda kaitsevägi ja kaitseliit on üheksakümnendate aastate algusega võrreldes tundmatuseni muutunud. Suure tahte, kuid olematu kogemuse ja relvastusega armeest, kel oli aeg-ajalt probleeme ka elementaarse distsipliiniga, oleme jõudnud hästi treenitud, meie võimalustele vastava relvastuse ja varustusega kaitseväeni, kes suudab võimalikku vaenlast heidutada ja valmistada sellele arvestatavaid ebameeldivusi. Kaitseväe ülesehitamine võttis aega, see areng pole möödunud vigadeta, ent tänaseks oleme jõudnud päris hea tulemuseni. Meie kaitseväelaste oskusi ja võitlusvaimu on tunnustanud palju suuremate kogemuste ja pikemate traditsioonidega armeede ohvitserid, kes on me sõjameestega lahinguolukorras või õppustel kokku puutunud. Ajateenistusest Eesti Kaitseväes on saanud Eesti noortele meestele auasi, mitte sunnitöö laadne karistus, mida Nõukogude aja traditsioonide vaimus tuleks iga hinna eest vältida. Meie demokraatia ja julgeoleku keskseks, ehk isegi peamiseks tagatiseks on olnud kodanikuühiskonna jõuline areng. See on vaba riigi vabade kodanike tahe midagi ise, omal algatusel, korda saata oma keskkonna, kodukoha, oma keele, kultuuri ja oma riigi heaks. Eesti kaitseliitlased, lugematud seltsid ja ühingud ei jäänud isekeskis virisema riigi tegematajätmiste üle. Nad ei seadnud siis ega sea ka täna oma tegevust sõltuvusse poliitilistest otsustest või riigijuhtide armulikkusest. Vastasel juhul otsiksid nad tänapäevani ettekäändeid, miks mitte minna Kaitseliidu õppustele või reservohvitseride koolitusele, miks mitte korraldada küla laulupidu või kasida puhtaks Eesti metsaaluseid. Hea Eesti rahvas. Eestil on läinud nende kahekümne aasta jooksul päris hästi. Eriti selgeks saab see, kui võrdleme oma arengut enamiku tollaste saatusekaaslastega. Aga meie ju tahamegi seista samal joonel parimatega, mitte tunda rahulolu nõrgimate edestamisest. Kui me 2004. aastal saime NATO liikmeks, siis võis osale meist tunduda, et riigi olemuslikud mured on igaveseks lahendatud. Täna teame, et vahepealne aeg on toonud hoopis uusi julgeolekuriske, millele me kakskümmend aastat tagasi ei osanud isegi mõelda. Energiajulgeolek ja küberkaitse nõuavad meilt iga päev rahalist panust, tähelepanu ja sihikindlat tööd. Ka traditsioonilised ohud pole kuhugi kadunud, nagu tõestas Venemaa agressioon Gruusia vastu 2008. aastal. Tahes-tahtmata peame enestele tunnistama, et Euroopa tähtsus maailma nabana järjest kahaneb. Muu hulgas sunnib see maailma võimsaimat sõjalist jõudu Ameerika Ühendriike tegelema hoopis teiste murede ja piirkondadega meist kaugel. Eesti turvatunnet ei suurenda paraku ka see, et majanduskriisi oludes on paljud NATO liikmesriigid oma kaitsekulutusi vähendanud. See suurendab veelgi Euroopa sõjalist mahajäämust, sundides USA-d kaalutlema, et kas ikka on mõtet kulutada nii palju raha ja energiat Euroopa kaitsmisele. Järelikult peab Eesti seisma sellegi eest, et Euroopa tervikuna oleks tõsiselt võetav ja usaldusväärne. Sest tahame me seda või ei taha – väikeriigi julgeolek ei sõltu ainult temast endast. Head kaasmaalased! Me teeksime suure vea, kui näeksime täna ja edaspidi Eesti iseseisvuse ohuallikaid vaid välistes tegurites. Meie jääme rahvana vabaks ja sõltumatuks juhul, kui kaitseme demokraatiat ja õigusriiki. Me õigustame oma viimase kahe kümnendi tööd ja pingutusi vaid siis, kui käitume eetiliselt, kui oleme ustavad oma kaaskodanikele ja oma riigile. Siit mõne kilomeetri kaugusel kannab pikka vanglakaristust endine kõrge riigiametnik, kes müüs Eesti ja NATO saladusi. Ja koos sellega müüs meie ja meie laste turvalisust ja sõltumatust. Me oleme alles hiljaaegu elanud läbi sisepoliitilise vapustuse, kus oldi valmis ostma teise riigi raha eest endale paremat valimistulemust ja andma end rahastajate kätte pantvangi. Selliste riskide vastu ei aita meie kuulumine mis tahes organisatsioonidesse, ei aita kui tahes tõhus küberkaitse ega NATO lepingu viies artikkel. Me poegade ajateenistus ei heiduta ühtki vastast, kui sõdurivanne müüakse piiri taga maha ja seda isegi ei kahetseta. Head kaasmaalased. Eesti rahvast on alati iseloomustanud kaine meel ja valmisolek jõuda eluterve enesekriitika toel seatud eesmärkideni. Ma olen veendunud, et need omadused pole kusagile kadunud. Seetõttu suudame ka edaspidi tasakaalukalt, kibeduse ja eufooriata tulevikku vaadata. See on me kohus kõigi nende meeste ja naiste ees, tänu kelle vaprusele ja ohvrimeelsusele me üldse saamegi elada vabas riigis, tähistada oma Võidupüha ning istuda koos pere ja sõpradega täna õhtul kõikjal jaanilõkete ümber. Austagem oma eelkäijaid, eriti neid, kes hukkusid ja kannatasid Eesti vabaduse eest. Armastagem oma lähedasi, hoidkem oma kaaskondlasi, hoidkem oma riiki. Elagu Eesti!"
"Vabariigi President Kolme kooli ühisaktusel Tallinna Reaalkoolis","Kaljulaid",2018,"Austatud abituriendid ja õpetajad, kallid sõbrad! Eesti Vabariik saab mõne päeva pärast 100 aastaseks. Meie oma riik ei tulnud kuskilt tundmatusest või seda ei antud meile kellegi teise poolt, meie riik on meie oma töö ja meie oma looming. Selle eest pidime võitlema Vabadussõjas ning seda pidime kandma südames ja hoidma mälusoppides tallel ajal, kui olime okupeeritud võõraste poolt. See kõik on teinud meid oma riigi suhtes nõudlikuks ja see on igati loomulik, sest tõeliselt oma riik peabki olema kõige paremini toimiv, kõige õiglasemalt seatud ja korraldatud. Eesti Vabariigi loomisel oli juba ärkamisaja koidikust oma osa väga paljudel inimestel, nii väikese külakooli õpetajal või talu päriseks ostnud peremehel, rahvapärimuse kogujal või ajalehe kirjasaatjal, pealinna juristil või gümnasistil. Kõigi nende tegude ja julguse kogusumma on meie oma riik. Kuid alati on tarvis neid, kes läheksid ees ja annaksid teistele julgust ning lootust. Gustav Suits kirjutas 14 aastat enne Eesti riigi sündi: Las kasvame, me tõusev sugu, ja ootame, et tuleb tund: kord neile, kes veel näevad und, me müristame kõrvu sõjalugu! Aeg äratamiseks tuli ja seda mitte pelgalt Gustav Suitsu poolt arvatud julgete sõnade ehk „sõjalooga"", vaid juba päris sõjas, relv käes vabaduse ja aadete eest võideldes ja elu andes. Vabadussõja algus oli raske, noor riik ei olnud sõjapidamiseks valmis ning nagu ikka, oli ka neid, kes arvasid, et oma sõjavägi ei ole vajalik või lihtsalt ei uskunud, et Punaarmee meid ründab. Kuid nüüd vajas Eesti kiiresti julgeid, kes oleksid valmis asuma oma riigi kaitsele. Neid, kes oleksid äratajad ja innustajad teistele, neile, kes veel nägid und, kõhklesid või pelgasid. Äratajateks olid ka teie koolikaaslased saja aasta tagant, kellel oli uljas usaldus noore Eesti Vabariigi vastu. Nad ei jäänud ootama ja lootma, vaid nad läksid vabatahtlikult Eesti iseseisvust kaitsma ajal, kui see tundus paljudele veel väga ebakindel. See ebakindlus on ka mõistetav, sest inimesed olid väsinud neli aastat kestnud kurnavast sõjast ja kõikidest nendest uskumatutest muutustest, mis lühikese aja jooksul olid nende kodumaal ja kogu maailmas aset leidnud. Oli vaja eestvedajaid, et julgeda veel edasi minna. Eesti Rahvaväega vabatahtlikult ühinenud uskusid, et me oskame ise oma maal kõige paremini oma tulevikku kujundada, usaldasid oma rahvast, meie tarkust ja teotahet. Nemad ja ka vabatahtlikult rahvaväkke läinud üliõpilased, olid haritud noored, kes said selgelt aru sellel hetkel tehtud otsuste tähtsusest Eesti tulevikule. Noor riik vääris kooliõpilaste uljast usaldust. Veel sõja ajal valiti Asutava Kogu, viidi läbi radikaalne maareform ja avati eestikeelne Tartu Ülikool, Vabadussõda võideti ja võeti vastu laialdaste demokraatlike õigustega põhiseadus. Hariduses oli noore ja vabadust kõrgelt hindava riigi eesmärgiks luua korralik emakeelne ühtluskool, mis annaks kõigile võimaluse edasi õppida. Iseseisev Eesti suutis lühikese aja jooksul viia läbi selle, millest tsaaririigis ei osatud vast isegi unistada või mis tundus lihtsalt võimatuna. Sellega rajati ka see põhi, millele toetudes kestsime läbi okupatsiooniaja ja mis kandis meid edasi uue vaba Eesti loomiseni. Selle haritud ja vaba Eesti eest andis Vabadussõjas elu 6800 inimest, nende seas olid ka teie koolikaaslased, ja selle Eesti eest on kaotanud oma elu 11 kaitseväelast rahvusvahelistel sõjalistel missioonidel. Nad kõik uskusid vabaduse poolt pakutavatesse võimalustesse ja andsid lootust kogu Eestile. Meie peame seda lootust hoidma ja edasi andma. Nad tegid seda meie nimel. Meie suurimaks varaks on inimesed ja me ei tohi lasta kaotsi minna mitte ühelgi andekal noorel, kes elab kauges ja kõrvalises paigas või kelle vanemad ei saa lubada huviringe või paremaid õpitingimusi. Seetõttu on eriti oluline, et meie hariduspoliitika nurgakiviks on ka edaspidi ühtluskooli põhimõte, see on meid edasi viinud väga hästi. Eestis saavad noored kõikjal hea hariduse, see ei sõltu ei kooli asukohast, ega perekonna sotsiaalmajanduslikust seisust. Nii peab see jääma, sest vaid nii saame kindlustada meile kõigile targema ja parema tuleviku. See on meie riigi üks peamistest ülesannetest sisemise ja välise julgeoleku ja sotsiaalse turvalisuse kõrval – lapse haridus ei tohi sõltuda elukohast ja pere sissetulekutest. Head sõbrad. Nii, nagu teie koolikaaslastes 100 aastat tagasi, nii elab ka teis kindel soov olla vaba ja hoida Eestit. Aidata ise kaasa sellele, et meie maa oleks kõige parem paik elamiseks ning et siin saaks ellu viia oma unistusi. Igaüks meist saab ise appi minna sinna, kus on näha, et keegi vajab toetust. Saame aidata kaasa sotsiaalselt õiglasema ühiskonna toimimisele, kus oleks koostöö ja läbipaistvus. Usaldus Eesti vastu oli olemas teie eakaaslastel sada aastat tagasi ja nad kinnitasid seda Vabadussõjas. Tänu sellele saame meie vabaduse aatele toetudes teha iga päev paremaks Eesti Vabariiki. Ilusat Eesti sünnipäeva teile kõigile! Hoiame Eestit! Hoiame seda üheskoos"
"Vabariigi President India Vabariigi Presidendi Tema Ekstsellents Kicheril Raman Narayanani auks pidulikul õhtusöögil New Delhis 5. veebruaril 1999. a.","Meri",1999,"Härra President, proua Narayanan, ekstsellentsid, daamid ja härrad, mul on au olla esimene Eesti president, kes külastab Indiat. Olen küll kindel, et ma ei jää viimaseks, kuid tunnen selle eesõiguse üle seda enam uhkust, astudes esimest sammu Eesti-India tipptaseme kohtumiste pikas reas, mis tulevikus kindlasti toimuma saavad. Mina ja mu kaasmaalased toome teile sõnumeid maalt, mis asub Läänemere kaldal, maalt, mille saatuseks on olnud elada ajaloo risttuultes. Tuhandeid aastaid on eestlased sel maal oma põlde harinud, sealt merele purjetanud ja seal oma lapsi kasvatanud. Ning ikka ja jälle on neil tulnud taluda sõdade kurjust ja võõraste impeeriumide ülemvõimu. Meie tähtsaimaks ülestähenduseks minevikust on meie rahvaluule - möödunud sajandi lõpu suure rahvaluulekogumise tulemusel kirjutati üles enam kui miljon lehekülge. Rahvaluule kaudu ärkas eesti rahvuslik eneseteadvus. Ning see omakorda viis meid Eesti Vabariigi sünnini aastal 1918.XX sajand algas meie jaoks suure saavutusega - olime end maailma rahvaste seas kehtestanud kui võrdne võrdsete hulgas. Eestist sai Rahvaste Liidu üks aktiivsemaid liikmeid. Juba Eesti Vabariigi teisel eluaastal, 1919. aasta sügisel, käsitles ajakiri ""The Estonian Review"" meie riigi ja India vahelise kaubandusliku läbikäimise väljavaateid. Kuid Teine maailmasõda lämmatas meie püüdlused järsult. Taas kord langes Eesti kahe suurriigi koloniseerimispüüete ohvriks. 1939. aasta augustis vallandas Hitleri ja Stalini vaheline kuritegelik sobing Teise maailmasõja, röövis Eestilt iseseisvuse ning tõi mõõtmatuid kannatusi kogu maailmale. Eesti jaoks kestis Teine maailmasõda kaua - sellal kui ülejäänud osa Euroopast vabaks sai, jäime meie võõrvõimu okupatsiooni alla. Alles augustis 1991 taastasime me oma iseseisvuse ning alles 1994. aastal lahkusid Eestist viimased võõrad väed. Küllap võite siin leida paralleele oma kodumaa ajalooga. Nii toon ma teile sõnumeid riigist, mis on ühtaegu vana ja noor, ning mis peab taastama vanu sidemeid ning samas looma uusi. Eestlaste jaoks on peamiseks tõukejõuks praegu teadmine, et poole sajandi jooksul lahutas meid ülejäänud maailmast raudne eesriie, et maailm on muutunud ning me peame maailma taasavastama, leidma oma koha täiesti uuenäolises maailmas. Siiani on see meil hästi edenenud. Ja minu visiit Indiasse on vaid üks osa Eesti võimaluste taasavastamise ülesandest. Meenutan siinkohal tänutundega, et 9. septembril 1991 tunnistas India Vabariik Eesti Vabariigi iseseisvuse taastamist. Indiasse tulles andsime endale loomulikult aru mõõdete tohutust erinevusest. India on suurriik, maailmariik. Seda mitte ainult rahvaarvu, territooriumi tohutu ulatuse ning iidse ajaloo tõttu, vaid ka oma igikestva elutarkuse ja riigitarkuse pärast, oma järjekindluse ja püsivuse pärast.Teid nimetatakse õigusega maailma suurimaks demokraatiaks. Teie eetika on maailma alati paelunud. Käesoleva sajandi teisest kümnendist alates on eestlastel olnud võimalus lugeda oma emakeeles Mahatma Gandhi, Jawaharlal Nehru ja Rabindranath Tagore töid. Nende õpetustest õhkub austust mitmekesisuse vastu. Suured ja väikesed, nii- ja teistsuguse ajalookäiguga rahvad põimuvad selle maailma kangal kirevaks ja ainulaadseks mustriks, milles iga lõng on asendamatu. Nendest õpetustest kasvab välja ka Eesti-India tänaste suhete tagapõhi. Täna on Eesti jaoks väga oluline integreeruda maailmastruktuuridesse. See on poliitiliste sõprussuhete loomise, kuid ka majandus- ja kultuurisidemete sõlmimise küsimus. Euroopas on meie sihiks kiire ühinemine Euroopa Liidu ja NATO-ga. Kuid laias maailmas austame me kultuuride mitmekesisust, seda ainsat õhkkonda, mis teeb võimalikuks väikese rahva ja tema identiteedi püsimise võrdsena maailma rahvaste seas.Tegelikult ulatuvad meie vastastikused suhted ajas kaugele tagasi. Juba 1797. aastal külastas Indiat Eesti päritolu meresõitja Adam Johann von Krusenstern. Alates 1818. aastast jutustasid eestikeelsed ajakirjandusväljaanded eestlastele Indiast. 1837. aastast hakati Tartu Ülikoolis õpetama sanskriti keelt, ning see kõik saavutati ilma lepinguteta, mis meie vahel tänaseks juba sõlmitud on: seega tuleb meil nüüd püüelda palju kõrgemale. Teie olete teinud esimese käigu: Tartu Ülikool on tänulik India Vabariigi suursaadiku poolt üle antud 150 hindikeelse raamatu eest. Neid suhteid tuleb meil jätkuvalt süvendada. Seda enam, et 1920. aastatel oli India Eesti peamiseks kaubanduspartneriks Afro-Aasia regioonis ning tänane vanapõlv mäletab sellest ajast India teed ja riisi, samuti dţuuti. Eestist viidi Indiasse paberit, vineeri, alumiiniumtooteid ja đokolaadi. Tänapäeval on India oma suurusele vaatamata Eesti kaubanduspartnerite hulgas 36. kohal. Et seda muuta ning meievahelisi majandussuhteid intensiivistada, on mul kaasas ärimehed, kes on loodetavasti suutelised leidma visiidi jooksul uusi viljakaid lahendusi. Vajalikud lepingud on meil sõlmitud, nüüd on aeg sellele alusele ehitada. Teie Ekstsellents, daamid ja härrad. Oleme tulnud siia, et Indiat tundma õppida. Loodame siit lahkuda teadmises, et on sõlmitud uusi suhteid ja vastastikku kasulikke kokkuleppeid. Omalt poolt tahaksin kutsuda teid Eestisse, Läänemere kaldale, maale, millest mõne aasta pärast saab Euroopa Liidu liikmesriik.Tahan Teid, härra president, Eesti nimel, Eesti delegatsiooni nimel, oma abikaasa ja iseenese nimel, tänada India eest; sõpruse eest, mida me Indiat taasavastades oleme selgesti tajunud.India Vabariigi Presidendi auks!"
"President Ilvese kõne riiklikul õhtusöögil Ungari presidendi dr. László Sólyom’i auks Budapestis","Ilves",2009,"Austatud härra president,ekstsellentsid,Ungari ja Eesti sõbrad! Kui Eesti suursaadik Karl Tofer 1928. aastal Budapestis volikirju üle andmas käis, kirjeldas ta oma muljeid järgmiselt: ""soe ja südamlik vastuvõtt, mis mulle nii ametliku kui mitteametliku Ungari poolt osaks sai, näitab, et Eesti saadik on Ungaris persona gratissima."" Kaheksakümmend aastat hiljem tunnetan ma Eesti riigipeana sedasama soojust ja külalislahkust, mis pole aastatega põrmugi jahtunud. Hoolimata suuremate ja võimsamate naabrite ambitsioonidest, ei ole vahepeal rohtunud rada kunagi päriselt kinni kasvanud, sest veri/ver (ungari k), on meil ühine. Ajaloost võib tuua kümneid ja sadu näiteid kahe rahva – madjarite ja maarjamaalaste - kokkupuutepunktidest. Lubage mul täna õhtul esile tõsta paari sündmust lähiajaloost, mis on eredalt mõlema rahva mällu sööbinud. Nii tähistati Ungaris tänavu augustis laialdaselt kahekümne aasta möödumist Pan-Euroopa piknikust ja otsusest avada piir idasakslaste pääsuks Austriasse. Eestis meenutati samal ajal Balti ketti, milles 20 aastat tagasi sõlmusid üheks eestlaste, lätlaste ja leedulaste käed, et koos vastu astuda Molotovi-Ribbentropi paktist sündinud ajaloolise ebaõigluse ning Nõukogude impeeriumi ülemvõimu vastu. Nimetatud sündmused tõukasid käima arengu, mis lõpptulemusena viis uue koidiku saabumisele Ida-Euroopas ja Euroopa demokraatliku ühinemiseni. Nobeli kirjanduspreemia laureaat Imre Kertesz on sügavalt traagilise isikliku läbielamise kaudu kirjeldanud enda elu ""Ajaloolt tagasi võtmise"" ränki kogemusi. Sarnase elluärkamise on läbi teinud ka mõlemad riigid. Läbitud katsumustest hoolimata või just nende tõttu, ei ole meil nappinud tuleviku-usku ega töötamist parema homse nimel. Samasugune ühise eesmärgi poole püüdlemine iseloomustab Eesti ja Ungari suhteid ka partneritena Euroopa Liidus ja NATOs. Üksmeel paljudes Euroopa Liidu küsimustes, nagu laienemine, idapartnerlus ja Lissaboni strateegia, soodustab koostegutsemist veelgi. Lubage mul soovida Ungarile edu jõudsalt läheneva esimese Euroopa Liidu eesistumise ettevalmistamisel. Kuigi 2011. aastani on veel mõnevõrra aega, näitab Ungari juba täna suurt aktiivsust eesistumissihtide seadmisel ja uute ideede väljapakkumisel, nagu seda on ka Doonau strateegia. Eesti ja Ungari jõupingutused Euroopa Liidu makro-regionaalsete algatuste, sealhulgas Läänemere ja Doonau strateegiate loomisel ja elluviimisel, annavad tunnistust mõlema riigi tahtest jagatud vabadusi täiel määral rakendada. Selleks sunnivad meid ajaloo ühised õppetunnid. Samal põhjusel toetame ka demokraatia ja vabaduste sfääri laiendamist rahvastele ja riikidele, kes sinnapoole teel ning ise selleks valmis. Liitlastena Põhja-Atlandi Lepingu Organisatsioonis osaleme meie ühist julgeolekut kindlustavatel missioonidel. Sel eesmärgil oleme ühendanud oma jõud missioonil Afganistanis ning osaleme ka NATO Strateegilise õhutranspordi initsiatiivis, mille üks võtmepunktidest – C-17 Globemaster transpordilennukite kodulennuväli - paikneb alates tänavu suvest Ungaris Papa lähedal. Mul on väga hea meel, et osaleme selles Ungarile, Eestile ja kogu NATO-le olulises algatuses koos ja jagame ka selle õnnestumiseks vajalikku rahalist koormat. See on näide koostööst, mida tuntakse vaid ühises peres. Kuid lõimumine euro-atlandi struktuuridesse ei ole lisanud mitte ainult meie poliitilist ja kaitsekoostööd, vaid kindlustanud ka meie keelelis-kultuurilist iseolemist tugevamalt kui eales varem. Meie positsioon 21. sajandi Euroopas annab meile võimaluse ja ühtlasi endisest suurema kohustuse toetada mujal, eeskätt Vene Föderatsioonis elavate soome-ugri rahvaste püüdlusi säilitada oma identiteeti. Ungaris on soome-ugri rahvaste keele ja kultuuri toetamiseks ellu kutsutud Collegium Fenno-Ugricum, Eestis Fenno-Ugria Asutus ning Hõimurahvaste toetamise programm, mille raames omandab tänavu Eesti kõrgkoolides haridust ligi poolsada hõimurahvaste õppurit. Eesti ja Ungari tihedate keele- ja kultuurisuhete juures, mis said alguse juba ülemöödunud sajandi keskpaigas, on heameel, et ka poliitilised suhted on muutunud sama dünaamilisteks. Seejuures on kujunenud heaks tavaks, et mõlema riigi presidendid võtavad vähemalt korra oma ametisoleku aja jooksul esindusliku delegatsiooni ühes ning leiavad riigivisiidi pidulikus kuues tee hõimurahva juurde. Soovin teile, härra president Sólyom, Eesti Vabariigi, kõigi siinolijate ja minu enda poolt õnne ja kordaminekuid!"
"Vabariigi President Terrorismivastase Võitluse Konverentsil 6. novembril 2001 Varssavis","Rüütel",2001,"Austatud president Kwasniewski, ekstsellentsid, minu daamid ja härrad! Eesti Vabariigi nimel lubage mul siiralt tervitada Poola algatust kutsuda kokku Kesk- ja Ida-Euroopa riigipeade konverents, koordineerimaks ühist võitlust üha laiemaid mõõtmeid võtva rahvusvahelise terrorismi vastu. Poola initsiatiiv on seda tähendusrikkam, et see riik on ise alles äsja liitunud NATOga - organisatsiooniga, mis kannab hetkel terrorismivastase võitluse põhiraskust. 11. septembri traagilised sündmused New Yorgis ja Washingtonis ei jätnud maailma demokraatiale teist valikut, kui koondada otsustavalt oma jõud terrorismi ja sellega lähedalt seotud organiseeritud kuritegevuse vastu võitlemiseks. Selles võitluses saadab meid edu üksnes siis, kui ühiseid eemärke toetab võimalikult lai ja üksmeelne rahvusvaheline koalitsioon. Ainult nii saame vähendada terroristide võimalusi luua kuritegelike aktsioonide ettevalmistamiseks vajalikke baase, vältida nende jõuvarude taastootmist ning finantsvahendite kogumist. Tahaksin siinjuures rõhutada, et terrorism ja organiseeritud kuritegevus on läbi aegade kasutanud sarnaseid tegutsemisskeeme ja põrandaaluseid võrgustikke, mis on sageli omavahel seotud. Seega tuleb ka meil, ühiseid demokraatlikke väärtusi kaitsvatel Kesk- ja Ida-Euroopa riikidel, uuendada oma käitumistaktikat uimastikaubanduse, ebaseadusliku migratsiooni, rahapesu, korruptsiooni ja muu organiseeritud kuritegevuse vastases võitluses. Selle uuenenud käitumisviisi juhtmõtteks peab olema otsustavus. Rõhutaksin otsustavuse tähtsust ka korruptsioonivastases võitluses - kontekstis, mis pole ehk seni piisavalt tähelepanu pälvinud. Rahvusvaheliste kuritegelike gruppide käes ringleva raha hulk on tänaseks kasvanud murettekitavalt suureks, andes kurjategijaile reaalse šansi kasutada oma huvides ära poliitikuid ja ametnikke ning uinutada avalikkuse valvsust. Selle ohu ennetamiseks tuleb astuda samme juba täna. Et Eesti toetab kõiki konstruktiivseid algatusi, mis on suunatud rahvusvahelise terrorismi ja kuritegevuse ohjeldamisele, siis oleme omalt poolt rakendanud rea meetmeid, mis moodustavad meie panuse ühiste eesmärkide saavutamiseks. Esiteks oleme tõhustanud koostööd ja infovahetust oma naabrite ja liitlastega, sest võitluses terrorismi ja selle rahastamise vastu on ülimalt suure tähtsusega just info õigeaegne levik. Teiseks, Eesti on terrorismivastase võitluse eest vastutavad riigistruktuurid viinud kõrgendatud valmisolekusse. Vabariigi Valitsuse Julgeolekukomisjon on kiitnud heaks vastava tegevusplaani. Kolmandaks on Eesti asunud karmistama piirikontrolli, mis baseerub infovahetuse tõhustamisel naaberriikidega. Oktoobris sõlmis Eesti koostööleppe Europoliga, et parandada politseiüksuste koostööd kõigi Euroopa maadega. Neljandaks on Eesti valitsus esitanud parlamendile ratifitseerimiseks kaks terrorismi tõkestamist käsitlevat ÜRO konventsiooni (nimelt terroristlike pommirünnakute ja terrorismi finantseerimise tõkestamise kohta), millele Eesti kirjutas alla 6. aprillil 2000. On rakendatud ka kõik vajalikud meetmed ÜRO Julgeolekunõukogu resolutsioonide nr. 1333 ja 1373 täitmiseks. Viiendaks on Eesti oluliselt tõhustanud võitlust rahapesuga ning võtnud täiendavaid meetmeid selle tõkestamiseks. Eesti Pank kontrollis kahtlusalustele isikutele ja organisatsioonidele kuuluvate pangaarvete olemasolu Eesti kommertspankades. Kontrolli tulemusena selgus, et Eesti pankadel ei ole lepingulisi suhteid terroristlikeks kuulutatud organisatsioonide ega ka üksikisikutega. Rahapesu Tõkestamise Rahvusvaheline Töögrupp (FATF) andis Eesti rahapesuvastasele seadusandlusele positiivse hinnangu. Eesti osaleb ka regionaalsetes terrorismivastase võitluse programmides. Nii on Läti, Leedu ja Eesti ühiselt välja töötanud abinõud võimalike terrorirünnakute ennetamiseks ja koordineeritud tegevuseks terrorirünnaku korral. Mainitud abinõudest on informeeritud nii Euroopa Liitu kui ka Ameerika Ühendriike. Eesti tervitab Euroopa Liidu tegevust uute õigusaktide vastuvõtmisel, mille eesmärgiks on rahvusvahelise julgeoleku tagamine ja terrorismivastase võitluse tõhustamine. Euroopa Liidu ühised terrorismivastased meetmed kinnitati 21. septembril k.a. toimunud erakorralise tippkohtumise lõppdokumendi ja tegevusplaani näol, nendega ühines ka Eesti koos teiste assotsieerunud riikidega. Eesti soovib anda oma panuse ka OSCE ja Euroopa Nõukogu vastavasisuliste tegevusplaanide väljatöötamisse ja ellurakendamisse. Tänase konverentsi deklaratsioon väljendab selgelt meie poliitilist tahet ja valmisolekut osaleda aktiivselt ja koordineeritult võitluses rahvusvahelise terrorismiga. Seeläbi avaldame omapoolset solidaarsust Ameerika Ühendriikide, Suurbritannia ja äsja nendega liitunud Itaalia sõjaliste aktsioonidega Afganistanis, mille eesmärk ei ole võitlus afgaani rahva ega islami usuga, vaid terroristidega, kes on juhtimas rahvusvahelise kuritegeliku võrgustiku tööd Afganistani territooriumilt Talebani režiimi mahitusel. Minu daamid ja härrad, usun, et väljendan meie ühist valmisolekut anda endast kõik, et alanud 21. sajand ei kujuneks uute rahvastevaheliste konfliktide ja sõdade sajandiks. Oleme maksnud kõrget hinda oma vabaduse ja riikliku iseseisvuse saavutamise eest ja me oskame ka seda kaitsta. Kui meie võimuses on pakkuda lisaväärtust seni juba väljatöötatud ja väljatöötamisel olevatele tegevuskavadele, tahab Eesti Vabariik seda kõhklematult teha ning anda sel teel oma panuse võitluses maailma demokraatlike ideaalide eest. Tänan tähelepanu eest."
"Vabariigi Presidendi loeng Turu ülikoolis 21. novembril 2001","Rüütel",2001,"Austatud akadeemiline kuulajaskond! Daamid ja härrad! Tahaksin järgnevalt peatuda Eesti elukeskkonna hetkeseisundil ja väljavaatel alanud aastatuhandel. Käsitlen seejuures elukeskkonda kolmest, looduskeskkonna, ajaloolispoliitilise ja kultuurilise keskkonna aspektist. Kõik, mis viimasel ajal meiega ja meie ümber toimub, näitab veenvalt nende aspektide vastastikku põimitust ja mõju. Elukeskkonda niisiis ei saa taandada ainult looduslikele tingimustele. Loodus dikteerib varem või hiljem meie valikud, kuid nende valikute iseloom otsustatakse ajaloolispoliitilises ja kultuurilises mõõtkavas. Küsimus on selles, kuivõrd me oskame lugeda elukeskkonna märgisüsteemi, kuivõrd me suudame kaugemale ja kõrgemale näha elukeskkonda kujundavatest lihtsatest põhjus-tagajärgede skeemidest. Lubage mul sellega seoses viidata Soome kuulsaimale semiootikule professor Eero Tarastile ja tema artiklile ""Looduse ja organismi metafoorist"" /""Luonnon"" ja ""organismin"" metafoorista/, mis ilmus ajakirjas Synteesi möödunud aasta neljandas numbris. Professor Tarasti käsitleb selles artiklis põhjalikult ""looduse"" kategooria mõistmist erinevate filosoofide õpetustes. Aga juba ülevaate sissejuhatuses rõhutab ta seda, mida minagi elukeskkonna kui terviku seisukohast oluliseks pean. Ja nimelt, tsiteerin: ""Teatud sündmustekulg ühiskonna või kultuuri või üksikisiku minevikus on teostunud seeläbi, et nad on valinud teatud käitumisviisi"" /Tietyt tapahtumakulut yhteisön tai kultuurin tai yksilön menneisyydessä ovat saanet aikaan sen, että se on valinnut tietyn käytännön./ Synteesi, 4, 2000, lk.2/ See, mis kehtib mineviku kohta, kehtib ka oleviku suhtes. Meie tänased valikud määravad selle, millisena paistab meie ajalugu tulevikus. Sealsamas artiklis refereerib Tarasti ka Eestimaal sajandeid asunud von Uexküllide kuulsa suguvõsa ühe esindaja, biosemiootika rajaja Jakob von Uexkülli õpetust Umweltist. Uexkülli tähtis tõdemus seisneb selles - kui olen Tarastit õigesti mõistnud, et iga organism elab omas subjektiivses tähendusmaailmas, mida Uexküll nimetab Umweltiks. Kui nüüd seda teesi pisut vabamas vormis edasi arendada, siis sobib Umwelt kogu elukeskkonna metafooriks, mille iga ""rakul"", minu poolt mainituna looduskeskkonnal, ajaloolispoliitilisel keskkonnal ja kultuurikeskkonnal on oma - Uexküllilt laenates - mina-meloodia (Ich-ton), mis kokku moodustavadki elu-meloodia (Lebenston'i). Vaadelgemgi nüüd järgnevalt, millised on need mina-meloodiad ja kuidas need võiksid kokku kõlada Eesti nö. elu-meloodias. Looduskeskkond Lähenedes looduskeskkonnale sellest elemendist, mida me kõige märkamatult tarvitame, mille saastatusastmest sõltub aga kogu globaalse kliima tulevik - ma pean silmas õhku-, siis, nagu teame, algas atmosfääri alumise kihi intensiivne saastamine koos tööstuse ekstensiivse arenguga. Tänaseks ollakse jõutud olukorrani, kus õhu ekstensiivne ja intensiivne saastamine võib viia juba lähitulevikus kliimakatastroofini. Eestist sõltub siin vähe, sest õhusaaste võib olla tingitud ka kaugülekandest. Soome, kus õhusaaste seire on väga laialt arenenud, ongi aga just Eestist lähtuva kaugülekande objektiks. Eesti taasiseseisvumise ajal toimunud majanduslik restruktureerimine on oluliselt kaasa toonud saasteallikate ja -ainete vähenemise Eesti territooriumil ja selle kohal. Suurimateks õhusaastajateks jäävad paraku endiselt suured soojuselektrijaamad. 90 protsenti süsihappegaasist tekib fossiilsete kütuste põletamisega energeetikasektoris. Üheks mureallikaks on olnud vääveldioksiidi ja teiste toksiliste ainete lenduvus. Euroopa Dioksiini Projekti raames läbi viidud saksa teadlaste uurimused Balti Elektrijaama koldesse antava tolmpõlevkivi ja elektrifiltritega kinnipüütava lendtuha sisaldused on aga näidanud, et toksiliste ja kantserogeensete ühendite sisaldused on olnud tühised võrreldes Euroopa prügipõletustehastest eralduvate kogustega. Võib siis tõdeda, et õhu saaste koormuse vähendamisel on vähemalt Eestis liigutud olulise paremuse poole. Iseseisva riigina hingab Eesti tõepoolest ka füüsilises mõttes kergemalt, kui ta seda hingas kümmekond aastat tagasi. Sedasama võib öelda ka vee kohta. Viimastel aastatel on täheldatud põhjavee taseme tõusu Eestimaa mitmetes piirkondades ja seda tänu vee säästlikumale kasutamisele ning tootmismahtude vähenemisele. Veekasutus hakkas vähenema 1990. aastate alguses, kui taasiseseisvunud Eestis paljud tööstusettevõtted lõpetasid oma tegevuse. Veevarude kasutamisel asendati keelud-käsud majandusliku huvitatusega. Eesti vesikondadest suurim koormus langeb Soome lahele ja just siin, tänu superfosfaadi, lämmastikväetiste ja tselluloosi tootmise lõpetamisele, on Eesti osa Läänemere reostamisel oluliselt langenud. Me peame olema sügavalt tänulikud ka oma põhjanaabritele, kes on aidanud reovee puhastusseadmete projektide elluviimisel, mistõttu ka Eesti vete olmereostus on märgatavalt vähenenud. Kui nüüd peatuda pinnasereostusel, siis on just see reostuse liik viimastel aastakümnetel progresseerunud nii arenenud tööstusriikides kui ka arengumaades. Mäletatavasti leidis Eestis intensiivne pinnasereostus aset just sõjaväe poolt kasutatud aladel. Endised sõjaväelennuväljade piirkonnad Tapal, Tartus, Haapsalus ja Pärnus olid otsekui naftaleiukohad. Maapind oli lennukikütuse reostusest nii läbi imbunud, et näiteks Tapa ümbruses on kaevuvesi veel siiamaani joogikõlbmatu. Kuid üldiselt on nüüd pinnasereostus oluliselt kahanenud ja isegi sellise viitsütikuga reostuspommina mõjuva Sillamäel asuva Silmeti tehase jäätmehoidla basseini kindlustamise ja katmise tulemusena peaks olema blokeeritud aastasadadeks suurim reostusohu allikas Eestis. Võib siis öelda, et viimased kümme iseseisvusaastat on nihutanud Eestit tasakaalu suunas suhtlemises looduskeskkonnaga. Sellest kõneleb meie floora ja fauna suhteline liigirikkus. Eestis on registreeritud üle 5000 taimeliigi, meil loetletakse 12 500 liiki selgrootuid ja 500 liiki selgroogseid loomaliike. Kaitse alla on võetud 439 liiki, neist taimi 210 ja loomi 299. Elustikuliikide koguarv võib Eestimaal küündida 40 000-ni. Neil on soodne kasvu- ja elumiljöö, sest ligi viiendik Eestist on kaetud paksema või õhema turbakihiga. Territooriumi soostumise poolest oleme maailmas Soome (31 protsenti) järel teisel kohal. Keskkonnakaitseliselt on seda raske ülehinnata, sest sood on väärtusliku puhta vee reservuaariks. Miks ma seda siinkohal rõhutan? Põhjus on selles, et tuleviku pingekolded hakkavadki sõltuma puhta vee tagavaradest ja kättesaadavusest. Nii nagu Soomest, nii ka Eestist võib saada puhta vee eksportija. Teine meie rikkuse allikas on mets. Kui Eesti taasiseseisvus ja 1992. aastal võttis kasutusele oma raha, krooni, siis pandi selle katteks nimelt üks - ja kõige väärtuslikum osa riigimetsast. Paraku just metsade kaitses oleme teinud taandarengu. Rootsi ja Soome teadlaste hinnangul tuleks hoida ilma inimtegevuseta 10 protsenti metsadest, meil on see arv 4. Meie metsade raie ületab viimastel aastatel metsade juurdekasvu. See muide kõneleb taas, kuidas elukeskkonna erinevad aspektid on omavahel tihedas seoses: paljudes maapiirkondades on omanikele tagastatud talumaadel kasvav mets ainus sissetulekuallikas, sest põllumajanduslik tootmine ei tasu end ära. Üldiselt on aga looduskeskkond olnud meile armuline. Ma tahaksin siinkohal ka õiendada ühe väärarvamuse. Eestis on nimelt levinud arvamus, et looduskaitsealane liikumine on olnud midagi iseseisvat, üksnes loodusele suunatud. Alates selle tekkest Eestis 1950. aastate lõpus, on looduskaitseliikumisel olnud ühiskondlik-poliitiline iseloom. See on olnud üks osa meie rahvuslikust vabadusliikumisest. Eesti rahvuslik ja poliitiline identiteet on olnud seotud siinse looduskeskkonnaga. Oleme olnud paiksemaid rahvaid Euroopas ja enne ""eesti rahva"" nime võtmist nimetasime end maarahvaks. Head kuulajad! Siinkohal ongi loomulik üle minna looduskeskkonnalt ajaloolispoliitilisele keskkonnale. Ajaloolispoliitline keskkond Eesti ajaloolispoliitiline keskkond on iseloomustatav ""piiri"" mõistega. Eesti noorema põlve kirjanik Tõnu Õnnepalu kirjutas 1990. aastate keskpaigas romaani ""Piiririik"" (soome keeles on see ilmunud Enkelien siemen nime all) ja see teos pälvis Balti Assamblee kultuuripreemia. Eesti ongi olnud piiririik igas mõttes. Me oleme kahe tsivilisatsiooni, Ida - ja Lääne, protestantliku ja ortodoksse elukäsituse vaheline piirkond, üleminekuala, kus on aset leidnud aktiivne ühtede väärtussüsteemide tõlkimine teistesse. Kuid see piirifenomen iseloomustab ka Eesti ja Soome vahelist lävimist. Ehkki meid ühendab keelelähedus ja osalt ka ajalooline saatus, paistab Eesti Soome poolt vaadatuna ometi Kesk-Euroopa kultuuriruumi põhjapoolseima sillapeana, samas kui Soome on Eestile olnud värav Skandinaaviasse. Eesti piiril-olek on toonud eestlastele ajaloos rohkesti kannatusi, sest nii idast kui läänest on püütud piiri nihutada küll siia, küll sinnapoole. Eestlased on saanud oma identiteeti rahvana luua ja kindlustada üksnes ära kasutades jõudude tasakaalu sellel piiril või seda tasakaalu soodustades. Ajaloos on see toimunud minu nägemise järgi kolmel korral, Jüriöö ülestõusu aegu 1343, Eesti iseseisvudes 1918 ja Eesti taasiseseisvudes 1991. Just 1343 oli see aasta, mil Eesti erinevad hõimud seisid väga lähedal ühtse rahva enesetunnetuse tekkimisele ja ainult õnnetu juhus - soomlaste abiväe jõudmise takerdumine - võttis võimaluse Eesti riigi sünniks juba 658 aasta eest. 1918. aastal see õnnestus ja 1991. aasta taasiseseisvumisest on meil kõigil selged mälestused. See on aeg, mida me julgeme nimetada Eesti imeks ja mille sisu on, et üks väike rahvas suutis veretult taastada oma riikliku iseseisvuse. Usun, et just ajaloolispoliitilise keskkonna eripära realiseerimine tagaski selle, et võime täna tunda end vabade rahvastena vabade riikide peres. Sellessamas ""piiririikluses"" peitub ka Eesti oluline poliitiline ressurss. Globaliseeruvas maailmas, kus piiride kadumisest või kaotamisest on saanud fetiš, võib Eesti olla selle näiteks, kuidas piiril olemisel siiski säilitada oma iseärasused ja kultuuriline identiteet. Sest riikide piirid võivad küll muutuda tinglikeks, nagu seda Euroopa Liidus, piire ei tunnusta ka kapital, kuid igapäevaelus sageli tabamatud mentaalsed, traditsiooni ja usutunnistuslikud piirid ei kao kuhugi. Nii nagu väitsin loengu alguses elukeskkonna puhul tervikuna, on ka ajaloolispoliitilise keskkonna puhul oluline õppida lugema vastavaid märgisüsteeme. Kultuurikeskkond Austatud daamid ja härrad! Elukeskkonna kultuurilist aspekti tuleks vaadelda kui ühendavat silda loodus- ja ajaloolispoliitilise keskkonna vahel. Nagu looduskeskkonnaga seoses sai juba osutatud, oli looduskaitseliikumine Eestis üks osa võitlusest Eesti kultuurilise kestvuse säilitamise nimel. Kultuur toimibki siin otsekui filter, ta laseb läbi selle, mis on kasulik rahvuse kestmiseks keelelis-kultuurilise tervikuna ning vahendab maailmale sellele maanurgale ja rahvale eriomast. Samal ajal vajab ka eesti kultuur ise kaitset. Juba esimese ärkamisaja lõpus sai selgeks, et eesti kultuuri iseolemist peab toetama ja kaitsma Eesti riiklus. Üks meie suurimaid luuletajaid Juhan Liiv unistas juba üle-eelmisel sajandivahetusel Eesti riigist, kui tema kaasaegsed rääkisid veel Eesti autonoomiast Vene riigi koosseisus. Niisiis, Eesti riiklus on eestlastele mitte niivõrd poliitilise, kui just kultuurilise keskkonna küsimus. Tahaksin vähemalt loota, et see oleks nii, sest Eesti riigil on mõte XXI sajandil üksnes siis, kui ta suudab eesti keelt ja kultuuri kaitsta ja edasi areneda. Võiks öelda, eestlased elavad, kuni elab nende keel ja vaimuilm. Tahaksin siinkohal tsiteerida mulle suureks eeskujuks olevat eesti kuulsat folkloristi Oskar Looritsat, kes eestluse elujõu allikaist on kirjutanud järgmiselt: ""Alles selgusele jõudmine paratamatuse terviklikkusest meie endi olemuse ja meid ümbritseva maailma vahel juhib meid sügava sisemise kontinuiteedi tajumiseni läbi olnu, oleva ja tuleva, kuni lõpuks suudame näha ja tunnistada, et meie saatus on siiski meis endis, mitte pimedas juhuses."" Eks väljendus selleski ütluses seesama mõte Umweltist, kui meid ümbritseva elukeskkonna tervikust, mina-meloodiate kokkukõlast elu-meloodias, millele ma loengut alustades Jakob von Uexkülli laenates osutasin. Usun, et selles on ka Eesti elustrateegiline mõte XXI sajandiks."
"President Toomas Hendrik Ilvese tervituskõne rahvusvahelise inseneride organisatsiooni IEEE hariduskonverentsil EDUCON2015 Tallinna Tehnikaülikoolis 18. märtsil 2015","Ilves",2015,"Tere hommikust! Mul on väga hea meel, et selline konverents siin toimub, sest kui Ukraina sõda kõrvale jätta, siis üks südamelähedasemaid teemasid, millega olen viimase 20–25 aasta jooksul tegelenud, on IT ja haridus või laiemalt STEM – loodusteadused (Science), tehnoloogia (T), inseneriteadused (Engineering) ja matemaatika (M) – ja nende alade õpetamine kui tuleviku võti. Tooksin välja kaks väga olulist haridusega seotud seika oma elus. Tähtsuselt teine sündmus oli ülikooli valik: ma valisin valedel põhjustel, aga lõppkokkuvõttes osutus mu valik päris õnnestunuks. Kõige olulisem sündmus, mis tollast aega arvestades oli üsnagi erakordne, leidis aset siis, kui olin 13-aastane. Minu tollane matemaatikaõpetaja tegi doktorikraadi matemaatilises pedagoogikas. Ta otsustas korraldada eksperimendi. Oli aasta 1968. Ta hakkas õpetama 13–14-aastastele noortele programmeerimiskeelt Basic. Muidugi oli tolle aja tase väga algeline, sest programm tuli koostada teletaibi abil perfolindile ja luua seejärel modemi vahendusel telefoniühendus ligi saja kilomeetri kaugusel asuva põhijaamaga. Seejärel sai asuda programmi jooksutama – ja muidugi ei hakanud see tööle. Sellest hoolimata sain ma programmeerimise selgeks. Minu arvates oli see lõbus tegevus. Ma ei mõelnud hiljem eriti palju programmeerimise peale ega tegelenud süvendatult loodusteadustega. Ent kaheksa aastat hiljem, kui käisin ülikoolis, nägin töökuulutust, kus otsiti programmeerijat. Programmeerida tuli arvutil PDP-8, mis oli toona esimesi kommertsarvuteid ja mida sai kasutada näiteks laborites. Igatahes mõjutasid tookordsed sündmused mu elu väga tugevalt. Ma ei ole küll kunagi teadusega tegelenud, aga ma oskan programmeerida, ja mis veel tähtsam – ma ei ole kunagi tehnoloogiat, matemaatikat ega loodusteadusi peljanud. Tahan öelda, et kokkuvõttes sõltub kõik varases eas saadud haridusest: sa kas saad põhja alla või ei saa. Matemaatikaga on täpselt nagu võõrkeele puhul – kui sa teismelisena keelt selgeks ei saa, siis tublisti õppides on võimalik edaspidi küll toime tulla, kuid üldjuhul ei vabane aktsendist. Või näide muusika õppimisest – kui sa valitud pilli teismeliseeaks mängima ei õpi, siis suurepärast taset hilisemalt enam ei saavuta. Tähtis on mõista, et alustada tuleb varakult. Toonitan hiljem oma kokkuvõttes, et hirmu pole vaja tunda, sest tundub, et hirm on tänapäeva hariduses üks suurimaid probleeme. Tuleme nüüd Eesti juurde. Paljud teist ei ole ilmselt siin varem viibinud. 20 aastat tagasi seisime ainulaadsel teelahkmel. Eesti oli 1991. aasta augustis taasiseseisvunud ning meie põhiprobleem oli, kuidas jõuda pärast 50 aastat kestnud Nõukogude okupatsiooni ja peale surutud tagurlust arenenud maailmale järele. Aastatel 1938–1939, enne iseseisvuse kaotamist, olime põhjanaabri Soomega enam-vähem samal arengutasemel. Mõnedes asjades, näiteks linnastumises ja telefonide levikus, oli hoopis Eesti ees. Eesti taasiseseisvumise järel oli Soome ja Eesti SKP erinevus elaniku kohta kolmeteistkordne. Niisiis: kuidas jõuda järele? Mõistagi tulenes erinevus sellest, et vahepealsetel aastatel olid meil paljud asjad tegemata jäänud, me ei arendanud kõrgtehnoloogiat, me ei arendanud õieti midagi, meil puudus korralik taristu, mis oli olemas riikidel teisel pool raudset eesriiet. Olime üpris vaesed. Tõsi, meie tehnilise hariduse tase oli päris hea ja see osutus hiljem oluliseks. Meil ei olnud toimunud matemaatika ja loodusteaduste õpetamise taseme langust, mis oli tabanud paljusid lääneriike 1970ndatel ja 1980ndatel. 1990ndate algul olime uue ajastu lävel koos teiste riikidega. 1993 oli Marc Andreessen loonud http-protokollil põhineva veebibrauseri Mosaic, mida mõned teist võib-olla mäletavad. Infotehnoloogia kiire arengu algus tähendas seda, et rikaste riikide tohutu edumaa muu taristu osas ei olnudki kuigi tähtis, sest isegi vaene, piiratud vahenditega riik sai infotehnoloogia vallas mõndagi ära teha. Stardiplatvorm oli infotehnoloogia osas võrdne ning see oli selliste riikide jaoks nagu Eesti väga oluline. Mõistsime üpris kiiresti, millise eelise annab võrdse stardiplatvormi puhul see, kui teeme natuke rohkem tööd kui teised, liigume pisut kiiremini kui teised. Minu teada oli Eesti üks esimesi riike, kes riputas 1993. aastal internetti üles valitsusasutuste veebilehed. Nüüd on see nii igav ja tavaline asi, aga tol ajal pidi selline hea mõte esmalt kellelegi pähe tulema. Samuti avastasime, kui tähtis on hoiduda aegunud tehnoloogia taagast – kui tähtis on mitte klammerduda vana tehnoloogia külge. Pidasin tookord Eesti valitsusega distantsilt maha ühe lahingu – distantsilt, sest olin suursaadik Washingtonis. Helsingi linn oli võtnud 1979. aastal kasutusele uue – tollal uue – telefonisüsteemi, mis oli muidugi analoogsüsteem. Aastal 1992 tahtsid nad anda selle 1979. aasta analoogsüsteemi Eestile tasuta. Kuna Eestil endal raha nappis, arvasid paljud, et see on suurepärane, saame endale moodsamad telefonid. Eestis olid tol ajal kasutusel 1938. aastast päris telefonisüsteem. Mõtlesin tollal, et ei, seda ei tohi juhtuda! Ei tohi klammerduda eilse päeva tehnoloogia külge. Britid ja prantslased olid saanud selle õppetunni juba pärast Versailles' lepingut, mil nad konfiskeerisid Saksamaalt tööstusseadmeid ja said endale sisseseade, mis pärines 1900ndatest ja 1890ndatest, samal ajal kui sakslased ehitasid endale uhiuued masinad ja läksid neist ette. Niisiis õnnestus mul suursaadikuna koos veel paari inimesega suruda läbi otsus, et me ei võta seda tasuta telefonisüsteemi, vaid teeme suure investeeringu ja digiteerime oma telefonisüsteemi. See oli valitsuse üks parimaid otsuseid. Nüüd aga läheme järgmise teema juurde. IT tõeline tähtsus sai mulle selgeks, kui lugesin Jeremy Rifkini raamatut pealkirjaga ""Töö lõpp"", mis protesteerib tänapäevase tehnoloogia, automatiseerimise ja arvutite leviku vastu. Rifkin väidab, et kõik need nähtused viivad massilise töötuseni. Ta toob näite Kentucky terasetehasest, mille jaapanlased 1990ndate alguses ära ostsid. See 12 000 töötajaga tehas, mis tootis aastas X miljonit tonni terast, läks jaapanlaste omandusse, kes selle täielikult automatiseerisid ja arvutiseerisid. Pärast seda tootis tehas endiselt X miljonit tonni terast aastas, kuid 12 000 inimese asemel töötas tehases 120 inimest. Rifkini vaatepunktist oli see mõistagi kohutav sündmus, ent kui vaadata asja Eesti seisukohast – meil elab 1,3 miljonit inimest, siis kõlab mõte, et digiteerides, arvutiseerides ja automatiseerides on võimalik majanduse võimsust ja funktsionaalsust kasvatada, lausa suurepäraselt ja seda tuleks kindlasti teha. Selleks, et neid plaane ellu viia, on vaja riiklikku programmi, mis tagab, et inimesed õpivad STEM-aineid. Kui tahta luua ühiskonda, kus piire ei sea mitte rahvaarv, vaid üksnes rahva intellektuaalne energia ja nutikus, siis tuleb kindlasti vaadata hariduse poole. Eriti oluline on hea tase loodusteadustes, tehnoloogias, inseneriteadustes ja matemaatikas – ja sellise hariduse andmist tuleb alustada varakult. Pärast iseseisvumist tekkiski Eestis mõte, et arvutiseerime kõik koolid. Aastateks 1997–1998 olid kõigis Eesti koolides internetiühendus koos vajalike masinatega. See ühendus tähendas tol ajal sageli dial-up-ühendust ja arvutid ei olnud sageli kuigi kiired, ent see pani idanema seemne, mille vilju võime praegu näha. Kuigi koolinoored ei õppinud tol ajal programmeerimist, oli neil ligipääs arvutile ja nad õppisid arvutiga ümber käima. Nagu alati, leidub iga saja õpilase kohta kolm, neli või viis õpilast, kes hakkavad katsetama, uurima, kuidas arvutid päriselt töötavad, ja kes õpivad programmeerimise selgeks. Selliseid noori oli üsna palju. Nii palju, et praegu on meil päris mitmeid kolmekümnele lähenevaid või pisut üle kolmekümneseid inimesi, kes on saanud tänu kõikvõimalike asjade leiutamisele üliedukaks. Veel üks näide noorte arvutihuvist on siin ümber nurga – Skype'i teadus- ja arenduskeskus, kus töötab palju siinse ülikooli, aga ka Tartu ülikooli vilistlasi. Need on inimesed, kes perekondliku tausta või hariduse tõttu hakkasid varases eas arvutitega katsetama. Vaadates PISA testide skoore, näeme, et riikide tulemused matemaatikas, loodusteadustes ja lugemisoskuses erinevad tohutult. Viimane PISA testi tulemuste ülevaade, mis põhineb 2012. aasta andmetel, sisaldab 65 riigi tulemusi. Matemaatikas kuulusid esimesed seitse kohta Aasia riikidele, ent ka Eestil läks tegelikult päris hästi. Olime matemaatikas ja lugemisoskuses maailmas 11. kohal ning jagasime loodusteadustes koos Jaapani, Lõuna-Korea ja Soomega 4. kohta. Seega ilmselgelt oleme hariduses mõningaid õigeid otsuseid teinud. Esitan veel ühe huvitava fakti. Kui PISA tulemused ilmusid, olin parasjagu visiidil Ühendkuningriigis. Ajalehes Daily Mail oli pealkiri „Ühendkuningriik jääb matemaatikas isegi Eestile alla"". Kaks päeva hiljem märkis peaminister Cameron oma kõnes, et Ühendkuningriik ei saa lasta idaeurooplastel hulganisti riiki siseneda. Vastasin sellele Twitteris säutsuga: „Oh ei! Idaeurooplased kolivad siia! PISA skoorid kasvavad!"" Niisiis annab PISA testi tulemuste valguses Ühendkuningriigis tooni seisukoht: ah, eestlased ja idaeurooplased on viletsad ja vaesed, aga pidage, matemaatikas on nad päris head, ühed parimad! Mainisin, et Aasia juhib, kuid Euroopa arvestuses jagavad esikohta Soome ja Eesti. Järelikult on võimalik õige hariduse abil paljud raskused ületada. Hariduse abil saab ületada kõikvõimalikke näilisi vastuolusid ja lõhesid riikide vahel, aga selleks on vaja haridusele tähelepanu pöörata. Eesti kohta saab kindlasti öelda, et meil on hea haridussüsteem nn STEM-ainete osas ja see on meid aidanud. Ma ei oska leida sellele muud seletust, kui et vahest on soome ja eesti keel nii veidrad soomeugri keeled, et nende keelte sisemine loogika aitab meil matemaatikat paremini mõista. Aga ausalt öeldes ma ei usu, et see on nii. Samuti oleme olnud avatud tehnoloogilisele progressile. Oleme püüdnud oma ühiskonnas digitaalse maailma võimalusi maksimaalselt ära kasutada, paljud valdkonnad on meil juba 99% ulatuses digiteeritud. Näiteks arsti juures toimub kõik arvutis, inimestel on kaardilugerid ja RSA- 2048 krüpteeringuga ID-kaardid, PKI ehk avaliku võtme infrastruktuur võimaldab väljastada retsepte digitaalselt, valimistel saab hääletada internetis, peaaegu kõik teevad oma pangatehingud internetis. Kõik see on siin riigis toimunud tänu sellele, et oleme olnud julgemad. Ilmselt ei saa peapõhjusena välja tuua haridussüsteemi, küll aga valmidust asuda uusi asju kohe katsetama. Eestis toimunud IKT revolutsioon on viinud meid paljudes valdkondades eesliinile, liitnud moodsa digitaalse maailmaga. See revolutsioon on kestnud ühe põlvkonna jagu. Mul on aga siiski mure, et me ei tee piisavalt. Rääkisin ennist Rifkini raamatust ""Töö lõpp"", mis ilmus 20 aastat tagasi. Eelmisel aastal ilmus üks ludiitlik raamat, mis põhimõtteliselt kordab Rifkini mõtet. Uue raamatu autorid on Andrew McAfee ja Erik Brynjolfsson ning see kannab pealkirja ""Teine masinate ajastu"". Raamat kordab mõtet, et töökohad kaovad. IT valdkond on arenenud nii tohutu kiirusega, et võib-olla saab see visioon tõepoolest teoks. Isesõitvad autod jõuavad kohe varsti, vahest lähima viie aasta jooksul turule. Eestis läheb nende kasutuselevõtuni veel ilmselt 10 aastat, sest nad ei talu siinset ilma – California kuivuses saavad nad hakkama, aga siin on olud raskemad. Tähtis on meenutada, et 20 aastat tagasi ei mõelnud keegi isesõitvate autode peale, aga praegu on see reaalsus. Mida see ühiskonna jaoks tähendab? Taksonduses toimuvad ilmselt veel suuremad muutused, kui ettevõte Uber (või tuleks öelda Über?) on kaasa toonud. Mis saab veoautodest? Kellest saavad veoautojuhid? Võib-olla tekib 20 aasta pärast olukord, kus oskused, mida läks tarvis 21. sajandi alguse maailmas hakkama saamiseks, muutuvad täiesti kasututeks. See viib omakorda teiste muutusteni. Inimesed jagunevad nendeks, kes oskavad kõrgtehnoloogilises maailmas midagi teha, ja nendeks, kes ei oska. Neil, kes ei oska, on tööturul väga ahtad väljavaated ning need on enamjaolt väga madala palgaga töökohad. Seevastu näiteks loodusteaduste õpetaja on väga kasulik olla. Peame väga hoolikalt mõtlema sellele, kuidas tagada, et nii meie siin Eestis kui ka teie oma koduriikides saaksime hakkama olukorras, kus ühelt poolt muutused järjest kiirenevad – ja need tõepoolest üha kiirenevad – ning teiselt poolt õpilaste huvi õppida loodusteadusi, tehnoloogiat ja matemaatikat (üldse midagi kvantitatiivset) oluliselt väheneb. Mille põhjal ma väidan, et muutused kiirenevad? Seda näitab empiirilistel uuringutel põhinev Moore'i seadus. Moore pakkus 1965. aastal välja hüpoteesi, et kiibi või transistori arvutusvõimsus kahekordistub iga pooleteise aastaga, ent hind jääb samaks. Mida see tähendab? See tähendab eksponentsiaalset kasvukõverat. Eelmise aasta oktoobris europarlamenti külastades püüdsin edasi anda mõtet, et Euroopa peab oma hariduse ja majandusega midagi tõsiselt ette võtma, et digiajastul toime tulla. Ütlesin parlamendisaadikutele, et uued valimised on 4,5 aasta pärast. Selgitasin, et see teeb 3 × 1,5 aastat, mis tähendab, et arvutite hind 4,5 aasta pärast on sama, kuid nad on kaks astmes kolm korda võimsamad. Puänt saabus siis, kui üks parlamendisaadik küsis: ""Kui palju on kaks astmes kolm?"" Nii et meil on probleem. See näitab, et inimesed, kes teevad meie elus olulisi otsuseid, ei mõista hästi elementaarset matemaatikat. Kui parlamendisaadik peab küsima, kui palju on kaks astmes kolm ja neil puudub võime tehniliselt väga algelisi asju mõista, siis on raske ühiskonnas suuri muudatusi ellu viia. Kui edukalt tuleb meie ühiskond tulevikus toime, sõltub mitmete probleemide lahendamisest. Kiirenevate muutuste kontekstis on kindlasti vaja keskenduda haridusele, eriti matemaatika ja loodusteaduste õpetamisele. Ülikooli astudes on sellega liiga hilja alustada. Kui varakult ei alustata, täituvad ülikoolid inimestega, kes õpivad suhtekorraldust ja mis tahes muid asju, aga ei tea, kui palju on kaks astmes kolm. Tagajärjeks on ühiskonna üha suurenev kihistumine, mis põhineb erineval võimekusel mõista kvantitatiivseid valdkondi. Me vajame haritud inimesi, kes on õppinud ülikoolis matemaatikat, aga tõsiselt tuleb tegeleda ka varase matemaatikaharidusega. Silma torkab tõsiasi, et peale selle, et tüdrukud ei ole üldiselt matemaatikas nii tugevad kui poisid, nad ka kardavad matemaatikat. Uuringud on näidanud, et hirm matemaatika ees mõjutab sooritust ja hirmu kõrvaldades saab tulemusi parandada. Nii et siin on selge psühholoogiline komponent. Psühholoogilise komponendi tähtis aspekt on ka hirm läbikukkumise ees. See on võib-olla isegi matemaatika eripära, sest vastused jagunevad õigeteks ja valedeks. Ma võin kirjutada igasugustel teemadel esseesid ja kui grammatiliselt on tekst korrektne, on hea hinne enamasti tagatud. Matemaatika puhul on olemas õige vastus ja vale vastus ja järelikult on võimalik läbi kukkuda. Seepärast on ka õpetamise psühholoogia väga oluline. Tuleks tuleb luua olukord, kus õpilased ei karda läbi kukkuda. Hirm läbikukkumise ees on üks olulisemaid arengu pidureid. USAs, vähemalt Räniorus, ei loeta läbikukkumist häbimärgiks, läbikukkumine on aktsepteeritav. Kui kukud läbi, võid uuesti alustada ja teha paremini. Noorema põlvkonna puhul tähendab see, et ka matemaatikaülesannet võib uuesti alustada ja jõuda lõpuks arusaamise ja õige vastuseni. Sama kehtib ka tehnoloogia ja tehnoloogiatööstuse kohta: läbikukkumine ei ole märk läbikukkumisest, vaid pigem märk loovusest, soovist katsetada ja vajaduse korral otsast peale alustada. Meil on tarvis tuua selline suhtumine ka matemaatika ja loodusteaduste õpetamisse. Peame alustama õpetamist varases nooruses. Peame hoolitsema ka selle eest, et tulevikus oleks kõigil meil koduriikides rohkem inimesi, kes on STEM-ainetes tugevad. Lõpetan siinkohal. Soovin teile konverentsiks jõudu ja edu. Panen teile kõigile südamele – mõelge, kuidas panna lapsed matemaatikat ja loodusteadusi õppima, kuidas panna lapsed neid aineid varasest noorusest peale armastama. Ja palun, ma tõesti palun – õpetage lastele programme."
"Vabariigi President Itaalia suursaadiku T.E. hr. Ruggero Vozzi volikirja üleandmisel 21. veebruaril 2002 Kadriorus","Rüütel",2002,"Teie Ekstsellents, Härra suursaadik, Tervitan Teid südamest kui Itaalia suursaadikut Eestis. Eesti ja Itaalia asuvad meie kontinendi vastaspooltel - üks põhjas, teine lõunas. Aga Euroopa on meid alati ühendanud. Ka praegu on meie mandri integratsiooniprotsesside käigus väga huvitav ja otsustav aeg nii Eesti kui Itaalia jaoks. Eesti soovib saada nii Euroopa Liidu kui ka NATO liikmeks. Itaalia, omades mõlemas organisatsioonis arvestatavat positsiooni on väljendanud oma toetust Eesti püüdlustele. Oleme selle eest tänulikud. Ja koos peame mõtlema selle üle millist Euroopat ja Euroopa Liitu me tulevikus näha soovime. Eestil ja Itaalial on mitmeid näiteid rahvusvahelisest koostööst, kus ühiselt antakse panus kogu kontinendi stabiilsuse heaks. Täna väljendub see Eesti ja Itaalia sõjaväelaste rahuvalves ühises väeosas Kosovos. Eesti ja Itaalia kahepoolsed suhted on arenenud jõudsalt. Poliitilised, majandus- ja kultuurikontaktid Eesti ja Itaalia vahel on elavamad ning sisukamad kui kunagi varem. Eesti majanduskoostöö Itaaliaga on muutunud üha tihedamaks, kuid kindlasti leidub ka siin arenguruumi veel piisavalt. Olen veendunud, et Eesti ja Itaalia leiavad eelseisvatel aastatel veel palju valdkondi, milles saame oma rahvaste ja kogu Euroopa huvides koostööd teha. Härra suursaadik, Meie riikide vaheline sõbralik ja sisukas koostöö lubab mul täna loota suhete kiirele ja tulemuslikule arengule ka edaspidi. Soovin Teile kogu südamest edu Teie missioonis Eesti ja Itaalia sõpruse ja koostöö edendamisel."
"Vabariigi President Islandi Vabariigi Presidendi Tema Ekstsellentsi härra Olafur Ragnar Grimssoni ja proua Dorrit Moussaieffi pidulikul õhtusöögil Vabariigi Presidendi ja proua Ingrid Rüütli auks Reykjavikis, 4. mail 2004","Rüütel",2004,"Austatud härra president Olafur Ragnar Grimsson, proua Dorrit Moussaieff, ekstsellentsid, daamid ja härrad, head sõbrad! Tahan kõigepealt tänada Teid, härra president, küllakutse eest Islandi Vabariiki. Teie tarmukas ja hooliv rahvas ning kordumatu loodus jääliustike, vulkaanide ja tuuliste laavaväljadega jätab igale saareriigi külalisele unustamatu mulje. Härra president, Island oli esimene riik, kes tunnustas iseseisvuse taastanud Eesti Vabariiki 1991. aastal. Teie julgus, ettenägelikkus ja usaldus meie riigi jaoks nii olulisel hetkel on hindamatud. Mitte kõik Euroopa riigid ei söandanud siis toetada meie iseseisvumise samme. Kuid väikesed riigid ja rahvad tõestasid, et suudavad kanda rahvusvahelist vastutust ja võivad teha suurt ajalugu! Islandi toonane otsus on meie jaoks mõõtmatult suure väärtusega. Väljendan veel kord oma siirast tänu Islandile ja islandlastele tookordse toetuse eest. Olen veendunud - Eesti tänane positsioon Euroopa riikide peres õigustab teie toonast usaldust ja lootusi. Eesti ei unusta seda kunagi. Ja pole juhus, et üks Tallinna keskväljakuid, kus asub ka meie Välisministeerium, kannab Islandi väljaku nime. See ühe väljaku nimelugu on otsekui Eestimaa ajaloolise saatuse sümbol, mis nõukogude okupatsioonist on läbi iseolemise jõudnud sarnaselt Islandiga transatlantilise koostöö võrgustikku. NATO täisliikme staatus ja Euroopa julgeoleku kindlustamine on olnud meie riigi kindlaks eesmärgiks iseseisvumise taastamisest alates. Käesoleva aasta 29. märtsist on Eesti Põhja-Atlandi Alliansi liige. See ei ole priipilet helgesse tulevikku, vaid toob kaasa ka kasvavaid kohustusi. Meie välispoliitikal on senisest enam kaalu ja võimalusi kaasa rääkida maailma asjades. Meil on võimalus kaitsta oma seisukohti varasemast kaalukamalt. Ainult koos muret tundes ja ühiseid samme astudes võime vastu seista järjest suuremale terrorismiohule. NATO ei too Eestile kaasa muudatusi, mida argielus kerge näha oleks, küll aga loob reaalset turvatunnet. Väikeriigil ei olegi oma huvide kaitseks paremat võimalust, kui olla algatuslik ja vankumatu oma tõekspidamiste kaitsel, olla oma saatusest suurem. Härra president, mul on hea meel, et Eesti ja Islandi koostööl on tugev ajalooline ja ideeline põhi. Meil on rohkesti võimalusi kahepoolseks koostööks ja teineteise toetamiseks olulistes küsimustes. Hea koostöövaim Põhja-Euroopas annab meile palju ruumi regionaalse koostöö arendamiseks. Pean seda väga oluliseks. Suveräänsus on ühtviisi kallis nii suurtele kui väikestele. ÜRO on üks organisatsioone, kus väikeriikide jõudude ühendamine annab meile kindlasti mitmeid võimalusi. Tahaksin siinkohal rõhutada vajadust töötada käsikäes selle nimel, et tugevdada rahvusvaheliste organisatsioonide, sealhulgas ÜRO otsuste mõjujõudu. Usun, et Eestil ja Islandil on eriline roll väikeriikide koostöö julgustamisel Euroopas ja globaalselt ning meie tõelised võimalused on alles ees! Austatud president, Islandi vanasõna ütleb: ""Raamatuta mees on pime."" Mõelgem, kui palju tarkust on selles lauses. Islandlased on hallidest aegadest peale uskunud sõnade võimu. Islandlased on kirjandusrahvas ja teie kultuuripärand on säilitatud pärgamentkäsikirjadena meie päevadeni. Vähe on rahvaid, kes tunnevad oma ajalugu ja kirjandust nii põhjalikult kui islandlased. Olete maailmas kuulsad! Teie tähendusrohked ja sügavamõttelised saagad on ka teistel rahvastel aidanud mõista oma ajalugu. Kui mõelda sisule, mida rahvalooming endas kannab, siis on see meie rahvastel üllatavalt sarnane. Eesti rahvalaulud on talletanud endasse sajandite tarkust ja räägivad rohkemgi meie ajaloost, kui seda tänaseks mõistnud oleme. Eestlased tunnevad sügavat huvi ja lugupidamist teie maa kultuuri vastu. On kena teada, et Islandil on leidnud omale peatuspaiga mitmed eestlased. Nii islandlastel kui eestlastel on säilinud muistsetest aegadest omapärane rahvamuusika. Kultuurikontaktid inimeste vahel on väga olulised ja selles valguses väärib kindlasti märkimist meie muusikute koostööprojekt - Põhjala saarte hääled. Islandil on imeliselt karge loodus. Siin olles tunnetame veel selgemalt, mida võib loodus inimesele anda ja kui palju temast sõltume. Olete aastatuhandeid elanud ühes rütmis loodusega. Karmid elutingimused õpetavad säästlikult elama. Eesti on mereriik nagu Island ja me oleme selle üle uhked. See mõjutab meie eluhoiakuid ja on kujundanud meile nii omanäolised kultuuritraditsioonid. Meie olemise lugu on ümbritsevaga tihedalt seotud, sellest oleme ammutanud ainet muistenditele ja pärimustele ning rajanud traditsioonid, mida oleme kohustatud säilitama. Loodan, et Eesti ja Island leiavad tulevikus palju uusi ideid koostööks loodushoiu ja säästva arengu vallas. Härra president, Island on mägine, laava ja kividega kaetud maa. Kuid islandlased armastavad oma maad ega vaheta seda millegi vastu. Väheviljakas mullapind on justkui looduse poolt seatud kontrastiks rikkalikule kultuurivaramule. Eesti maa on tasane ja paene, kuid eestlased armastavad oma maad ega vaheta seda millegi vastu. Me oleme oma maa üle uhked. See, et oleme erinevad, kuid samu põhiväärtusi hindavad rahvad - omamoodi seob meid. See teeb meid tugevaks ja oma saatusest suuremaks. Erinevused teevad kogu maailma ilusamaks ja paremaks. Kultuuride paljusus on selle maailma rikkus. Meie kohus on seda säilitada tulevastele põlvedele. Härra president, proua Dorrit Moussaieff, daamid ja härrad, kallid sõbrad - tõstan klaasi Islandi Vabariigi auks, tõstan klaasi teie õnneks!"
"Vabariigi President Toronto Eesti Majas pidulikul õhtusöögil 27. mail 2008","Ilves",2008,"Mu daamid ja härrad.Head sõbrad! Ma tänan teid tänaõhtuse küllakutse eest, sest teist paljude, kui mitte kõigi, poole võiksin pöörduda ka sõnaga “saatusekaaslased”. Ka minu saatus on olnud elada eestlasena võõrsil, aga ma olen juba 15 aastat kodumaal. Ka mind on juhus või saatus, kuidas keegi soovib, põrgatanud Kanadasse, täpsemalt Vancouverisse, kus ma töötasin aastatel 1981–1984. Ja mul pole kuidagi võimalik unustada Eudora lähedal asuvat Jõekääru suvekodu, kus lapsena sai mitut puhku oldud ning just sinna jääb ka tõelise elu algus: esimene armumine. Esimest osalemist Metsaülikoolis pean alguseks oma intellektuaalsele lähenemisele “Eesti asjale”. Kui enne seda olid Eesti, eestlased ja kõik sellega seotu mingi osa sellest, mida ma pidin tegema, sest olin eesti vanemate laps, siis seal, Kotkajärvel, 1971. aasta augustis muutus kõik hoopiski muuks – põnevaks mõtteaineks, akadeemilist laadi uurimisaineks. Kanada on eestlastele erilise tähendusega, sest siin asub Eesti järel suuruselt teine eestlaste kogukond – vähemalt 25 000 inimest. Te olete Kanadas lugupeetud, edukas ja mõjukas kogukond ning teie roll eestluse säilitamisel väljaspool Eesti piire on olnud märkimisväärne. Veelgi enam – ennekõike teie vaimne, aga ka materiaalne toetus aitas Eesti rahval võidelda nüüd juba ligi 20 aastat tagasi oma iseseisvuse taastamise eest. Teie toel on Eesti jõuliselt arenenud, jõukamaks ja rõõmsamaks kohaks muutunud. Suur tänu teile, Eesti Vabariigi nimel, selle abi ja toetuse eest. Kanada on olnud siiasattunud eestlastele heaks ja kindlaks koduks. Seda tõestavad ka Eesti kirikud, Eesti kool, ajaleht, vilgas seltsi- ja kultuurielu, mitmed noorteorganisatsioonid. Nii näiteks võtsin siira heameelega vastu ettepaneku olla mulluse Toronto filmifestivali Estdocs 2007 aupatroon. Sõbrad. Eesti iseseisvuse taastamise järel on paljud eestlased Kanadast isade maale tagasi tulnud. Näiteks minu endised kolleegid välisministeeriumist: peaministri välisnõunik Kyllike Sillaste-Elling, mitmekordne suursaadik Mart Laanemäe, välispoliitika instituudi juhataja Andres Kasekamp, Euroopa Komisjoni Tallinna esinduse juht Toivo Klaar. Lühemat aega on Eestis töötanud Siiri Oder, Toomas Orav, ja Toomas McConnon, viimane vist üks andekamaid inimesi, kellega on mul üldse au olnud koos töötada. Aga Eestit on aidanud üles ehitada teisedki Kanada eestlased: Toronto Eesti Maja omaenda kapten Ülo Isberg, kes läks koguni vabatahtlikuna kuueks kuuks Iraaki, Eesti ohvitserina, ning kelle suurepärane võõrkeeleoskus aitas tublisti kaasa sellele, et ülejäänud maailm mõistaks kõike seda, millega eestlased Bagdadis tegelevad. Või näide hoopis muust valdkonnast, Madis Jürima, siin üles kasvanud teise põlvkonna eestlane, kes taotles tagasi oma vanaisale Vabadussõjas üles näidatud vapruse eest kingitud Luua mõisaparki. Puupisik kandus läbi põlvkondade ja Madisest sai siin, Torontos, kuningliku botaanikaaia maastikuarhitekt. Ent saades oma esiisa pargi tagasi, kolis ta Luuale, ostis seal veel sadakond hektarit maad ja asutas Eesti edukaima ja suurima puukooli. Täna pärineb suur osa Eesti linnade ja alevike uuel ajal istutatud tamme- ja pärnaalleedest just Madis Jürima Karukäpa puukoolist. Tuletan meelde, et kõik siin loetletud inimesed on sündinud pärast sõda Kanadas. Nad võtsid kätte ja tulid kodumaale meie riiki üles ehitama. Selleta oleks Eesti vaimselt ja hingeliselt palju vaesem. Veel mõned näited: reisibüroo omanik Mehis Kivilo, kultuurisilla ehitaja Elmar Tampõld, ettevõtja Erich Rannu, ka arhitektid Henno Sillaste ja Tõnu Altosaar ning muidugi Maret Truuvert, esimese kaasaegse hambakliiniku asutaja Pärnus ja kümnete Bordenis õppinud Eesti ohvitseride eest hoolitseja. Sõnaga, eestlasi Kanadas, kes on end Eestiga tihedalt sidunud, võib leida rohkesti. Mul on selle üle hea meel. Ma ei ütle, et kõik eestlased, tulge koju! See oleks liiga lihtsustav. Küll aga soovitan ma kõigil korraks mõelda, kas Eestisse tulemise võimalus oleks teie jaoks tõenäoline. Õigemini ma kutsun teid üles läbi mõtlema, pidama debatti oma lehes ja oma seltside koosolekutel, oma sõprade hulgas selle üle, milline peaks olema Kanada eestlaste suhe kodumaaga nüüd, mil Eesti on vaba, Eesti on demokraatlik. Pärast seitsetteist rasket aastat, ränga tööga saavutatud heaolu ja julgeolekut, meie neljandal Euroopa Liidu ja NATO täisliikmeks oleku aastal. Sest Eesti on teie, meie kõigi ühine kodumaa, esivanemate maa. Ja koju tulekuks ei ole vaja kutset. Ehk teinekord veidi julgustust. Aga samal ajal – kui te ei saa tulla – siis me vajame ikkagi teie mõtteid ja inspiratsiooni. Me ju teame, mida on võimalik saavutada kogu maailmas elavate eestlaste ühises koostöös. Kinnitan teile, et Eestil on sihid selged ning me ei tagane oma valikutest, mille märksõnadeks on Euroopa Liit ja NATO. Omalt poolt soovitan teil mitte liiga sagedasti küsida murelikult „Mida Moskvas tehakse?“, vaid tänapäeva Eesti jaoks on palju olulisem küsimus „Mida Brüsselis tehakse?“ ja „Mida meie teeme Brüsselis?“. On väga oluline, et Eesti oleks Euroopa südames. Me oleme seal poliitiliselt ja kultuuriliselt, kuid me peame sinna kuuluma ka hingeliselt ja vaimselt. Ma tean, et paljud teist jälgivad huviga seda, mis Eestis igapäevaselt sünnib. Viimase paari kuu uudised Eestist teevad teid ehk murelikuks ja sunnivad küsima: mis on juhtunud Eesti kui eduriigiga, sest esimese kvartali majanduskasv oli ju vaid 0,4 protsenti ja valitsusel tuleb kärpida riigieelarve kulutusi. Ka vahetult enne siia lendu kuulasin raadiot ja kuulsin seal küsimust: mida teha, kui majanduskasv pole enam see, mis ta oli aasta tagasi? Aga kui saabusin eile oma hotelli Torontos, ja kuulasin raadiot, küsis saatejuht: “What are we going to do with the slowdown in the Canadian economy?”. Sellest saab vaid järeldada, et pea kõikjal maailmas tegeletakse hetkel sarnaste probleemidega. Minu meelest ei ole Eesti kui eduriigiga midagi hirmsat juhtunud. Eesti majandus on sisenenud uude faasi, kus senised arengueelised – Euroopa Liidu riikidega võrreldes suhteliselt odav tööjõud, Euroopa Liidu astumise järgne usalduskrediidi märgatav tõus – on end ammendanud. Eesti lihtsalt pole enam odava tööjõu maa. Me ju kõik oleme tahtnud, et Eesti saaks edukaks riigiks, kus elavad jõukad inimesed! Eesti liigub selles suunas. Läinud aastal edestas Eesti sisemajanduse kogutoodangu poolest Portugali. Riiki, mis 1990. aastal, kui Eesti oli veel Nõukogude Liidu okupatsiooni all, kuulus juba NATOsse ja Euroopa Liitu. Aga olles liikumas euroopaliku heaolu suunas, ei saa me enam elada odava tööjõu maana. Eesti majanduse struktuur tuleb ümber korraldada. Praegu olemegi selles uues faasis. Tegemist on tüüpilise majandustsükliga, praegusel juhul siis jahenemise perioodiga ning Eesti kui avatud majandusruum on seesugustele kõikumistele tundlik. Viimaste aastate majanduskasvu numbrid olid aukartustäratavad, üle 10% aastas, ning selline kasv pidi paratamatult millalgi otsa saama. Mina olen optimistlik ja usun Eesti inimeste suutlikkusesse aeglasema kasvu ajal teha õigeid otsuseid ning elada säästlikumalt. Oleme seda eelneva ligi 20 aasta jooksul ka korduvalt tõestanud. Vastasel juhul ei oleks ju võimalik suurendada rahvuslikku kogutoodangut inimese kohta pelga 17 aasta jooksul ligi 30 korda. Et see kõik samasuguses tempos jätkuda ei saa, peaks olema selge igaühele, kes on vähegi kauem mõnes majanduslikult arenenud riigis elanud. Teine oluline teema on julgeolek, Eesti alatine suurim probleem. Seetõttu me ka kõik pingutasime – meie Eestis ja teie siin –, et Eesti saaks NATO liikmeks. Me saime. Olles NATOs, peame endale aru andma, et meil on selle kui kollektiivse julgeolekuorgani ees kohustused. See tähendab, et kui me tahame, et meile tuldaks vajadusel appi, siis ka meie läheme NATO liikmesriikidele appi. Siin on ka põhjus, miks nii Eesti kui ka Kanada sõdurid on Afganistanis, Helmandi ja Kandahari provintsis. Me oleme otsusekindlad ja me jätkame seal niikaua, kuni jätkab seal NATO. Me ei hakanud NATO liikmeks seetõttu, et saada alliansi julgeolekutagatisi. Me oleme NATOs, sest me oleme valmis jagama ühist vastutust ja olema liitlased. Head sõbrad. Eestil läheb hästi. Me oleme jõukamad kui kunagi varem. Me tunneme end turvalisemalt kui kunagi varem. Eesti peredesse sünnib iga aastaga aina rohkem lapsi. Uut ja head ilukirjandust ilmub rohkem, kui töötav pereinimene jõuab lugeda või osta. Eesti filmikunstnikud nopivad auhindu rahvusvahelistelt festivalidelt. Meie sportlased toovad tippvõistlustelt medaleid. Eesti on suur. Ma ei tea, kas Eestit on just igas maailma sadamas, nagu olla kirjutanud Ernest Hemingway. Aga Eesti on kindlasti ja jätkuvalt Kanadas. Eesti on siin. Ja see on ütlemata hea ja kodune tunne. Aitäh teile lahke vastuvõtu eest ja saatku teie tegemisi edu!"
"President Toomas Hendrik Ilvese poliitiline avaldus Riigikogus 9. aprillil 2013","Ilves",2013,"Austatav seadusandja, Riigikogu. Seisan täna teie ees, et täita möödunud aasta 21. novembril avalikult antud lubadus. Ma andsin selle Kadrioru Jääkeldris toimunud koosolekul, kus vabakonna esindajad, parlamendierakondade poliitikud ja riigiõiguse tundjad leppisid kokku hiljem Rahvakogu nime saanud ühisloome käivitamises. Ühisloomeprotsessi eesmärk oli koguda ideid poliitilise konkurentsi elavdamiseks, valija häälele suurema kaalu andmiseks, valimistevahelisel ajal poliitikategemises osalemiseks, sundparteistamise tõkestamiseks ja erakondade rahastamise ausamaks muutmiseks. Kutsusin nende teemade üle mõtlema, oma ettepanekuid ja arvamusi esitama kõiki, meilitsi ja kirja teel, era- ja avalikes aruteludes. Nüüd on see tee läbi käidud. Ideed on kõigilt soovijatelt kokku kogutud ja süstematiseeritud. Need on korduvalt läbi arutatud ja mõjuanalüüsiga varustatud. Eesti elanikkonna esinduslik valim kogunes laupäeval arutelupäevale ja tegi teatavaks oma läbikaalutud eelistused. Ja mina seisan siin, et ühisloomeprotsessi tulemus parlamendile üle anda. Sest – nagu korduvalt on rõhutatud – ainult Riigikogu otsustab nende ettepanekute seadusteks saamise üle. Ma tänan kõiki, kes selles töös osalesid. Eelkõige Eesti elanikke, kes näitasid üles huvi ja valimisolekut ühiskonna asjades kaasa rääkida. Ma tunnustan vabakonda, kes näitas, et on võimeline kiiresti ja hästi pakkuma lahendusi. Mul on hea meel, et ühisloomeprotsessis tegid erakonnad ülejäänud vabakonnaga ausameelselt koostööd. See kõik annab lootust, et vähemalt poliitilise konkurentsiga seotud osa Eesti muredest saab lähiajal lahenduse. Tõsi, kogu ühisloomeprotsess, samuti laupäevase arutelupäeva vorm ja sisu on pälvinud vastakaid hinnanguid. Kordan veelkord: Rahvakogu ei ole alternatiivne, Riigikogule vastanduv või sellega konkureeriv otsustusorgan. See on täiendav võimalus meie arenevas ja uusi lahendusi otsivas demokraatlikus riigis, et anda üldlevinud mõistetele ""osalemine"" ja ""kaasamine"" tegelik sisu. Ka Rahvakogu töö tulemustesse suhtutakse mitmeti. Paljudele on seda liiga vähe ja liiga hilja. Või siis vastupidi, et seda on liiga palju ja liiga vara. Aga kõik see väärib minu hinnangul põhjalikku ja avatud arutelu nii parlamendi põhiseaduskomisjonis, fraktsioonides kui ka siin, suures saalis. Rahvakogu sündis ju ka põhjusel, et paljude aktiivsete Eesti kodanike hinnangul on parlament ja selles esindatud erakonnad olnud liiga aeglased, et aduda ühiskonnas aset leidnud muutuste olemust ja ulatust. Et me erakondlik süsteem on liiga kapseldunud ning seda reguleerivad seadused eelistavad olemasolevaid suuri ja väljakujunenud erakondi. Et uutele tulijatele on sisenemine poliitmaastikule tehtud nii rahaliselt kui muude künniste tõttu liiga raskeks. Et kodanikel napib valimistevahelisel ajal võimalusi osaleda sisuliselt ja tegelikult poliitiliste otsuste tegemise protsessis. Et valimiste tulemuse ja kampaaniaks kulutatava raha suhe on liiga otsene. Rahvakogu töö mõistmiseks on kasulik end kurssi viia näiteks Stanfordi Ülikooli silmapaistva teadlase James Fishkini töödega, mis muu hulgas kinnitavad, et just Rahvakogu poolt äsja kasutatud meetod on rahva arvamuse kaardistamiseks palju täpsem ja sisulisem kui mistahes avaliku arvamuse küsitlus. Ühtlasi nägime, et ühtset rahva tahet, ainust tõde ja vääramatult õiget teed, mille tundmisega odavat populaarsust ihkavad poliitikud eputavad, ei ole olemas. Rahvas koosneb inimestest. Meie inimesed, needsamad, kelle õlul seisab Eesti, on targad ja erinevad. Vaid ühises arutelus on võimalik selgitada, millised on lahk- ja millised ühisarvamused. Üksinda kõikide eest ei mõtle ega tunne keegi. Head parlamendiliikmed. Eestit on sageli eeskujuks toodud, kui suutsime paindlikult ja kiiresti, mõnedel hinnanguil koguni eeskujulikult reageerida muutustele maailma majanduses ja oma rahanduslikes võimalustes. Meenutan, et küllaltki radikaalsed eelarvekärped õnnestus ära teha harvanähtavas sisepoliitilises koostöös. Olen Riigikogu selle eest ka korduvalt tunnustanud. Ja nüüd küsigem – mille poolest erineb leppimine kainestava tegelikkusega eelarvepoliitikas sellest, et meil tuleb arvestada avalikkuse soovi elavdada poliitilist konkurentsi ja avardada valimistevahelisel ajal poliitikas osalemise võimalusi? Kas põhjuseks on see, et majanduslikke otsuseid surus meile peale meid ümbritsev ja paljuski meist endist sõltumatu karm tegelikkus? Miks ei võiks me ise, välise sunnita, aegajalt senitehtut kriitiliselt hinnata ning muuta seadusi, mis ei vasta muutunud ajale ja kasvanud ootustele? See ei tähenda, et kunagi ammu seadusi koostades ja neid vastu võttes oleks tehtud midagi valesti. Nii Riigikogu kandidaatide suhtes kehtestatud kautsjoni määra, valimiskünnise kui ka erakonna asutamiseks vajaliku liikmete arvu kohta on kehtinud täiesti arvestatavad argumendid. Ent nüüd oleks ehk aeg kõike seda uuesti arutada. Kaaluda uuesti poolt- ja vastuargumente ning langetada meie tänastele vajadustele ja ühiskonna ootustele vastav otsus. Lugupeetav Riigikogu. Lõpetuseks ehk kõige olulisemast: me teame, et küsimus pole ju Rahvakogus, vaid meid ümbritsevas õhustikus ja meeleolus. Me võime väita ja ratsionaalselt tõestada, et väga paljude objektiivsete näitude järgi pole Eesti kunagi olnud nii heas seisus kui praegu. Ometi pole ühe riigi ja ühiskonna funktsioneerimine pelk matemaatika või majandusteadus. Efektiivne esindusdemokraatia töötab siis, kui rahva rahulolematust ja ettepanekuid arvestatakse ka valimistevahelisel ajal. Kui parlamenti peetakse omaks ja omasuguste inimeste koguks. Kui kodanik tõepoolest näeb saadikus eelkõige omaenda esindajat, aga mitte erakonna liiget, kes kuulub kas võimuliitu või vastasleeri. Maive Rute Euroopa Komisjoni teadusuuringute peadirektoraadist juhtis hiljuti tähelepanu sellele, et kõik edukad riigid jõuavad piisavalt jõukaks saades teatud kriisiolukorda. Ootused muutuvad. Inimeste esmavajadused on leidnud lahenduse, mistõttu olemasolevaga ei olda enam rahul. Mõnes riigis, näiteks Lõuna-Koreas ja Taivanis viis see revolutsioonini. Tšiilis ja Hispaanias aga väärtushinnangute põhimõttelise muutumiseni. See piir – sisemajanduse kogutoodang 15 000 dollarit per capita – jõudis Eestis kätte 2012. aastal. Olen Maive Rutega nõus, kui ta väidab, et ka meie elame hetkel läbi väärtushinnangute olulist muutust. Nii mõnigi asi, mis veel viis ja kümme aastat tagasi tõi valimistel hääli, võetakse täna vastu muigega. Ja eriti nende seas, keda peame oma tuleviku pandiks – avarapilguliste ja palju õppinud noorte hulgas. Eesti ühiskond nõuab avatud arutelu, ta tahab olla selles protsessis tegelik ja sisuline osaleja. Ma siiralt palun Teil, austatud Riigikogu liikmed, võtta Rahvakogu ettepanekuid tõsiselt. Ma tänan."
"Vabariigi President Ühiskondliku Leppe tervisefoorumil 17. jaanuaril 2005","Rüütel",2005,"Austatud ühiskondliku leppe osapoolte esindajad, foorumist osavõtjad! Tervis on vaieldamatult inimese kõige kallim vara. Et elada täisväärtuslikku elu, on oluline oma tervist hoida ja tugevdada. Sama tähtis on õpetada lapsi tervislikke eluviise väärtustama, sporti tegema ning vältima liigset stressi nii oma toimetustes kui igapäevasuhetes. Rahva tervis on ka Euroopa Liidu Lissaboni deklaratsiooni oluline nurgakivi. On ju selles põhisihtideks seatud tervise edendamine, tervishoiuteenuste kvaliteedi ja kättesaadavuse parandamine. Laiemalt sätestas Lissaboni strateegia käesoleva aastakümne ülesanneteks teadmiste infrastruktuuri ülesehitamise, innovatsiooni ja majandusreformide edendamise ning sotsiaalse heaolu ja hariduse moderniseerimise. Oleme hakanud seda lühidalt kutsuma teadmistepõhise ühiskonna strateegiaks. Sageli taandatakse see üksnes ulatuslikuks majanduskavaks, mis pole aga õige. Teadmistepõhise ühiskonna strateegia tähendab mõlemaid - nii majanduslikke kui sotsiaalseid reforme, et saavutada suurem konkurentsivõime ja sotsiaalne sidusus. Ühiskondliku leppe protsessis on liikumist innovaatilisema ühiskonna suunas käsitletud Lissaboni strateegiast tulenevate sotsiaalsete põhimõtete vaimus. Esmatähelepanu pööratakse inimesele ja sotsiaalse kaasatuse protsessi edendamisele. Nii nagu Lissaboni strateegia, peavad ka ühiskondliku leppe osalised peamiseks väärtuseks inimest. Seepärast nähakse inimest ka kõigi poliitikate keskmes. Tänase teema osas peame tõdema, et tervishoiuteenuse kvaliteedi ja kättesaadavusega Eestis ei ole enam rahul paljud patsiendid, arstid, õed ega tervishoiuametnikud. See puudutab nii rahastamise põhimõtteid kui ka vastutuse jagunemist erinevate osapoolte vahel. Mitmed sisulised küsimused vajavad lahtirääkimist ja lahendamist. On ülimalt tänuväärne, et nende küsimuste arutamisele on asunud ühiskondliku leppe foorum. Siin osalevad tõesti kõik asjaosalised ja ettevalmistusega on seotud oma ala parimad asjatundjad. Samas ei ole mõeldav, et üks foorum suudab valdkonnas kuhjunud probleemid ühe päevaga selgeks rääkida. Kuid ettevalmistatud materjalid pakuvad neist probleemidest ülevaate ja samuti lahendusvariante avalikuks aruteluks. Kindlasti toovad tänane ja järgnevad päevad siia veel väärtuslikku lisa, mis annab märku leppeprotsessi arengust ja võrgustiku laienemisest. Hiljuti sündis Põlvamaal üks väärt algatus: omavalitsuste, maakonna ja Eesti Olümpiakomitee juhid sõlmisid liikumisharrastust väärtustava koostööleppe. Selle eesmärk on sama, mis ka tänasel foorumil - parandada meie rahva tervist. Seepärast võiks foorum kutsuda teisigi maakondi Põlva eeskuju järgima. Soovin, et ühise tegutsemise ja arutelude tulemusena suudaksime leida selle vajaliku ühisosa, mille abil liikuda edasi meie rahva tervise edendamisel ning Lissaboni strateegias püstitatud eesmärkide saavutamisel. Jõudu foorumile!"
"Vabariigi President isadepäeva kontserdil Estonia kontserdisaalis 13. novembril 2016","Kaljulaid",2016,"Head kuulajad,Väga austatud isad ja vanaisad,Head tulevased isad! On isadepäev 2016. Samas - tervet 21. sajandit võib meie kultuuriruumis julgesti kutsuda isade sajandiks. Veelgi enam, tahaksin seda kutsuda perede taasühinemise sajandiks. Aastasadu tehti taluperedes kõike koos. Pered ei olnud lahutatud töölkäijateks, kodusolijateks ning lihtsalt lasteks. Traditsioonilise töö juures oli asju, mida tehti koos. Oli asju, mida tehti kõrvuti. Vähe oli neid tegevusi, mis pere päevaks täitsa lahku viis. Tööstusele toetuvas ja kiiremas tempos muutuvas ühiskonnas ei olnud perele, koostegemisele, enam suuremat kohta. Vaba aeg kulus hädapärasteks toimetusteks, isaga veedetud pühapäevast saigi see viiv, mil kogu pere koos oli. Emade tööleminek tavaliselt ei tulnud sel ajal jõukamates ühiskondades kõne alla. Kui tuli, siis pidid ka nemad jätma kodu ja lapsed, tihti ka üksipäini. Vaesemates ühiskondades ei olnudki muud valikut. Naiste tööhõive kasv tõi niimoodi korraldatud ühiskonnas kaasa laste arvu nukrakstegeva vähenemise. Õnneks saab see ajastu nüüd läbi. Selles on süüd töö iseloomu muutumisel, aga veel enam on selles süüd isade ootuste muutumisel. Pühapäevast liivakasti serval enam ei piisa. 21. sajandi isad tahavad ise näha oma lapse esimesi samme. 21. sajandi isad, nemad tahavad samuti istuda öösel unetu väikelapse voodiserval ja vaadata, kuidas pisikese inimese silmadest kaob ärkvelolek ja ta lõpuks ometi uinub. Lõpuks ometi on kõik inimesed aru saanud - me teeme küll tööd selleks, et endale oma lapsi lubada. Aga sellel pole mingit mõtet, kui meil ei ole aega nendega korralikult tuttavakski saada enne, kui nad suureks kasvavad. Lõpuks ometi on kõik aru saanud, et see õigus on emadel ja isadel ühtemoodi. Tehnoloogilised muutused on viinud meid sinna, kus töö üha enam ei ole muutumatu protsess kellast kellani ja kindlas kohas. Aga vaadates Eesti noori isasid, tundub mulle teisiti - nende soov olla oma lastega koos on see, mis tööd tegelikult muutma on hakanud. Tänaste kolmekümneste peremudel, tegelikult lihtsalt elumudel, näeb välja lõbusam ja palju vaheldusrikkam. Elu kulgeb, päeva mahub kindlasti 8 ja enamgi tundi tööd, isadel ja emadel, aga see töö põimitakse üha sagedamini lihtsalt eluolu sisse. Lapsed kaasas, kõrval ja lähedal. Traditsioonilisemates valdkondades tegutsejad jagavad vähemasti aega lasteaiast uneni võrdselt. Muidugi - majanduslike olude tõttu eemal viibivaid ja sellepärast kurbi isasid ei tohi ma neist positiivsetest arengutest rääkides unustada, sest neid on. Head isadepäeva ka kõigile, kes kaugel, kuigi nad tahaksid olla lähedal. Kõiki Eesti häid isasid esindab täna siin saalitäis suurepäraseid isasid. Haapsalus Kaitseväe isadepäeva üritustel ja mujalgi on täna näha veel palju praegusi ja tulevasi vahvaid isasid. Mulle tundub, et aasta isad läbi aastate just ongi selle uue ja tärkava 21. sajandi peremudeli pioneerid. Läbi aastate on selle tiitli saanud ju inimesed, kes on oma laste jaoks olnud olemas, olnud lähedal ja olulised, vaatamata sellele, kas ühiskond ja asjaolud seda siis soosinud on või parasjagu ei ole. Nemad on need, kellest see suur muutus tegelikult lähtub. Nende eeskuju tuules tulevadki 21. sajandi isad, kes on oma lastele võrdsed vanemad, puudutagu see igapäevaolmet või vaba aja lusti. Keegi pidi ju selle muutuse tooma. Tööandjad peavad valmis olema selleks, et järjest rohkem võtavad lapse haiguse pärast haiguslehte isad, on õhtuselt koosolekult lasteaeda lippavad isad. Neil on see õigus. Justnimelt - neil on see õigus ja mitte kohustus. Sellel sajandil saavad pered jälle kokku. Teevad asju koos ja kõrvuti, kuuldekaugusel. Kui koos ei saa, siis vähemasti vaheldumisi nii, et emad kui isad saaksid ikka korralikult oma lastega tuttavaks selle imelühikese aja jooksul, mil nad tahavad meiega jagada oma mõtteid ja küsimusi. See teeb meie ühiskonna kindlasti rõõmsamaks. Meenutagem, et praegu käimasolevatel koalitsioonikõnelustel on täna paus, sest on isadepäev. See paus, ma julgen kinnitada, kannab. Selline paus kannab meid kiiremini isade sajandisse, mida võib kutsuda ka perede taasühinemise sajandiks. Austame neid isasid, kelle arusaamad ja eluviis on meid ühiskonnana õpetanud, kuidas peaks elama nii, et kõik oleksid rõõmsamad. Minu tänu ja lugupidamine!"
"Vabariigi Presidendi aastavahetuse tervitus 31. detsembril 2016","Kaljulaid",2016,"Head Eestimaa inimesed Midagi on sellel aastal siiski läinud ka prognoosidele vastavalt – 31.detsember jääb ikka aasta viimaseks päevaks ja selle päeva viimastel minutitel on presidendil võimalus me aastat hinnata ja uut ennustada. Ma soovin, et järgmine aasta tuleks globaalses mõttes lootustandvam ja - igavam. Eestimaalastele on see aasta siiski olnud kaunis lahke. Me asume maailma suurtest vapustustest füüsiliselt veidi eemal. Kuid ainult füüsiliselt. Ka täna õhtul ei saa ma jätta Süüriale mõtlemata. See kurbus on piisavalt lähedal, et mõista – rahu ja heaolu ei ole kunagi iseenesest mõistetavad. Nende nimel tuleb teha iga päev tööd, täpselt nii nagu oma pere heaolu nimel. Selle töö nähtavad viljad, näiteks üleeuroopaline avalik diskussioon Euroopa kaitsmisest või NATO tegevus kollektiivkaitse tagamisel, võivad vahel tekitada meis tunnet, et meiegi oleme otseselt ja vahetult ohustatud. Siiski – kas pole parem see arutelu ja sellest sündinud otsused, kui vaikimine ja otsustamatus? Ohud ja riskid sünnivad vaikimisest ja otsustamatusest, mitte tegutsemisest. Nii tulebki seda rahutut maailma võtta – tunda kaasa ja aidata neid, kes hetkel kannatavad. Teha selgelt ja avalikult omad järeldused ja tegutseda nii, et meie rahu ja areng oleksid tagatud. Sedasi ongi Eesti riik toiminud. Just sellepärast pole meil põhjust uut aastat alustada muretsemisega oma turvatunde pärast. Aga aasta viimastel minutitel tahan hoopis meenutada seda head, mida Eestimaa inimesed on tänavu teinud. Seda on palju. 60 Eesti inimest seisavad hetkel rahu eest Liibanonis, Malis, Iraagis, Kosovos ja Afganistanis. Üks väike tüdruk leiutas äpi, mis tuletab lapsevanemale meelde õiget hetke, mil lasteaiaaknalt järele viipavale lapsele julgustavalt lehvitada. Kümneid tuhandeid kordi aidati vanaemadel kokku jooksnud arvuteid lahti harutada. Kallistati miljoneid kordi oma lapsi ja vanemaid. Tehti ja parandati sadu tuhandeid eksami- ja kontrolltöid. Õpiti järgmiseks suveks laulupeo laule ja tantse. Tehti 10 tuhande inimese täistööaja jagu vabatahtlikku tööd. Mõned nimetatud teod võivad eraldi tunduda tavalistena. Kuid iga selline samm mõjutab suurt pilti. See, millises keskkonnas me iga päev elame, sõltubki just väikestest asjadest. Kõik need üles loetud – ja veel lugematul arvul teisigi häid tegusid – tähendavad, et Eesti on jälle natuke parem paik. Ma ei saa öelda, kui palju parem. Ma ei oska välja arvutada heategude koguväärtust, et sellest siis lahutada pahategude negatiivne tulem ja leida vastus, kui palju on meil nüüd rohkem headust. Ent täpne arvutus polegi kõige olulisem. Oluline on hoopis see, et me kiidaksime üksteist tehtu eest. Südamest tulevat tunnustamist ei saa kunagi olla liiga palju. Kohe asume teele uude aastasse. Aga hetk on veel aega. Vaadake enda ümber, äkki kellelgi ei olegi täna õhtul põhjust seda hetke tähistada, sest lootust ei ole või on jäänud väheks? Me ei jäta ju maha neid, kes ei jaksa kaasa tulla? Neid, kellele lahkuv aasta on olnud valus ja järgmine tundub seetõttu tühi. Just praegu, kui maailm meie ümber on muutlik ja raskesti tõlgendatav, on eriti oluline üksteist hoida. Mõelda, mis on need väikesed sammud, kuidas me igaüks iga päev saame ise midagi paremaks teha. Suured ja üleilmsed mured ei ole põhjus jätta lahendamata kohalikud ja pisikesed probleemid. Vastupidi – suured mured ei saa kunagi kätte neid, kes väikeste tegude kaudu kokku hoiavad. Vajame nutikaid ideid ja lahendusi, mis ei tule üksteise arvelt, vaid üksteise soove ja tahtmisi võimendades. Ja et teha paremini, on mõistlik vahel olla ka konstruktiivselt kriitiline. Head Eestimaa inimesed! Soovin teile oma peaga mõtlemist, otsustusjulgust ja enesekindlust. Oskust jagada tunnustust ja vastu võtta kriitikat. Ja soovin, et meil kõigil oleks aega ja jõudu lihtsalt elust rõõmu tunda. Ise, pereringis, tööl ja sõpradega, eestlaste ja eestimaalastena. Hoides üksteist hoiame kõik koos Eestit! Head uut aastat!"
"Vabariigi President Eesti organiseeritud tuletõrje 90. aastapäeval Estonia teatris","Ilves",2009,"Lugupeetavad päästjad ja teie lähedased! Mul on suur rõõm tervitada teid teie pidupäeval ning kinnitada, et olen uhke teie valiku ja pühendumise üle. Eesti organiseeritud tuletõrje loomisest on möödas 90 aastat. Astudes aga minevikust tänapäeva, siis näeme, et päästja ei tähenda enam vaid tuletõrjujat. Päästeametnik on ka demineerija. Kriisireguleerija. Ennetaja ja järelevalvaja. Ka häiretelefonile 112 vastaja. Nii on päästeametil oluline roll meie sisejulgeoleku hoidmisel. Nagu politsei, piirivalve, kodakondsus- ja migratsiooniametnikud või kaitsepolitsei, on päästeamet osa sisejulgeoleku tervikust, millel – ja seda on oluline mõista – pole Euroopa Liidus enam vaid riigisisene roll. Sisejulgeolekut – julgeolekut laiemalt – ei saa lahutada tükkideks, et siis mingit osa rohkem ja teist vähem edendada. Julgeolek, nagu me teame, on jagamatu. Ühe riigi sisemine kindlus ning ühe riigi elanike sisemine turvalisus on nii terviklik, et poolikuid rehkendusi ei saa selles valdkonnas ükski endast ja oma kodanikest lugupidav maa 21. sajandil lubada. Samas pole globaalne majanduskriis Eesti päästjatest puutumatult mööda läinud. Teie sissetulekuid on kärbitud nagu kõikjal riigis, teie eelarvet on vähendatud. Lohutussõnad oleksid siin võltsid, sest olgem ausad: teisi võimalusi ei olnud ning see kõik on toimunud Eesti majanduse edasikestmise nimel. Vaatamata senistele kärbetele on teie meeskond alles, kuna kedagi ei ole koondatud. Kuid järgmised eelarve lõiked tähendaksid ka komandode sulgemisi. Suurim probleem tabaks siis maapiirkondi, kus päästeautode kohalejõudmine võtaks praegusest kordades rohkem aega. See on piir, millest poliitikud ei tohi üle astuda. Sest see nõrgendaks Eesti sisejulgeolekut. See kärbiks inimeste turvatunnet ja lõikaks valusalt nende usku, et riik suudab neid kaitsta. Isegi “õhuke riik” peab täitma riigi ülesandeid. Ja üks nendest on kodanike turvalisus. Kellelgi pole voli unustada, et riigieelarve raha on maksumaksja, mitte parlamendi, valitsuse või ministeeriumide raha. Ja inimesed maksavad riigile makse ikka selleks, et riik täidaks oma ülesandeid. Ennast korrates meenutan ma jälle, et üks riigi olulisi ülesandeid on kindlustada oma kodanike julgeolekut. Seega lasub valitsusel vastutus ka riigile majanduslikult raskel ajal kaitsta siseturvalisust hoidvaid ametnikke – ning seeläbi sisejulgeolekut ja kõiki oma kodanikke – sama söakalt, nagu näiteks kaitstakse emapalka. Meile räägitakse, et nii tõuseb paljude inimeste heaolu. Me eksitame sellega ennast, sest ei saa rääkida heaolust, kui sisejulgeolek muutub ebakindlamaks. Vaid turvaline riik muudab võimalikuks meist igaühe heaolu. Lugupeetavad päästjad, head sõbrad! Mina usun teisse nagu ka vabatahtlikesse pritsumeestesse. Ma usun kõigesse sellesse, millest räägib tuletõrjujate hümn, kui vasksarvede hüüd ja abikaja on kõlanud: „Nüüd ülesse maast, meid nüüd sinna on vaja,Et ligimest päästa, peab jääma meil võit.“ Head pidupäeva ja edukat teenistust teile kõigile. Ja enne kui ma siit kõnetoolist lahkun, üks soov – meie ühine soov – veel. Et teie peadirektor Kalev Timberg oleks peagi oma meeste juures tagasi. Ma tänan."
"Vabariigi President Eesti-Aserbaidžaani infotehnoloogia-foorumil Bakuus","Ilves",2009,"Lugupeetav president Alijev,lugupeetavad ministrid,head sõbrad. 21. sajand ei ole meie ette tõstnud mitte ainult ohte, vaid ka väljakutseid. Ühesõnaga - võimalusi. Üks nendest on väljakutse kasutada oma rahvaste hüvanguks võimalikult ulatuslikult kaasaegse info- ja kommunikatsioonitehnoloogia võimalusi. Eesti riik seadis juba aastaid tagasi oma eesmärgiks rakendada kaasaegne info- ja kommunikatsioonitehnoloogia riigi teenistusse. Oleme aru saanud, et riiki ja riigi infosüsteemi tuleb arendada ühtse tervikuna, see peab toetama riigi igapäevast toimimist parimal võimalikul moel ning lähtuma Eesti elanike, ettevõtjate ja teiste riigiga kokku puutuvate isikute huvidest. Eestil ei ole olnud e-riigi aabitsat, mida näpuga järgida, aga meie julge pealehakkamine ning valmisolek uuteks väljakutseteks on andnud meile palju väärtuslikke kogemusi, rahva elu paremaks muutvaid lahendusi ja võimaluse luua ise aabits, mis võiks teistele abiks olla. Tänaseks on Eesti selles vallas saavutanud märkimisväärseid tulemusi, ka maailmas esimesi ja ainulaadseid. Näiteks üleriigiline andmevahetuskiht X-tee, e-maksuamet, e-politsei, ainulaadne e-valimiste süsteem või praktiliselt igal eestlasel taskus olev ID-kaardi lahendus. Kuna Eesti on tänaseks reaalselt ühtse tervikuna toimiv e-riik ehk e-Estonia, siis oleme otsustanud jagada oma kogemusi teistega ning valmis kaasa aitama ka Aserbaidžaani eesmärkide paremale saavutamisele. Aastal 2007 lõid Eesti ettevõtjad organisatsiooni eGovernance Laboratory, mille eesmärgiks ongi koondada ühtseks terviklikuks ülevaateks Eesti parimad e-riigi alased kogemused ja nende loojad ning eelnevale tuginedes viia Eestis üleriigiliselt toimivad lahendused rahvusvahelisse konteksti. Üks Eesti igapäevast toimimist enam muutnud lahendusi on X-tee turvaline andmevahetuskiht, mis on baasinfrastruktuuriks paljudele erinevate avalike teenuste elektroonilistele lahendustele, näiteks e-politseile, kus politsei kasutab tavapärasel patrullimisel üle X-tee üheaegselt enam kui 20 erinevat andmebaasi. X-tee liikluses - millesse on liidetud üle 100 erineva riikliku andmebaasi - osalevad Eestis nii avaliku sektori kui ka erasektori infosüsteemid (pangad, kindlustusettevõtted, kommunaalettevõtted, telekomi ettevõtted jne.). Samuti suhtlevad erasektori ettevõtete infosüsteemid riigi infosüsteemide ja andmebaasidega just X-tee vahendusel. Antud olukord on muutnud erinevate organisatsioonide ja sektorite koostöö märkimisväärselt tõhusamaks ning lahenduse kasutamine muutub suuremaks aastast aastasse mitmetes kordades. X-tee turvaline andmevahetus tagab ühelt poolt riigi infosüsteemi kõrge turvalisuse, andmete kasutamise jälgitavuse, jälitatavuse ning tõestatavuse, aga annab lisaväärtust ka standardiseeritusega, mis omakorda muudab uute e-riigi lahenduste loomise oluliselt laiahaardelisemaks, kiiremaks ja ka majanduslikult otstarbekamaks. Olen kindel, et Eesti ja Aserbaidžaani ettevõtete koostööst tõuseb tulu mõlemale riigile. Meie dialoog peab olema ju ikka kahepoolne, kus ka Eesti ettevõtted soovivad osa saada Aserbaidžaani parimatest e-riigi kogemustest. See omakorda eeldab, et omavaheline suhtlemine olgu pidev ja igapäevane, mitte pikkade pausidega ja katkendlik. Just infosüsteemide omavaheline andmevahetus on valdkond, kus Eesti ja Aserbaidžaan saavad ulatada nüüd teineteisele käe ja olla usaldusväärsed partnerid. Meie mõlema eesmärk on ju kaasaegne ja 21. sajandi vääriline riik. Tänan."
"Vabariigi President Kaitsejõudude paraadil Tartus 23. juunil 1993","Meri",1993,"Kallid kaasmaalased! Hommikupoolikul õnnistasime Tallinnas sisse Kalevi jalaväepataljoni ja vahipataljoni lipu ja saatsime Võidutule jaanitulena laiali mööda Eestimaad. Nüüd oleme kogunenud iidsesse Tartusse, sootuks vanemasse linna, kui seda on Tallinn, ja samas sootuks nooruslikumasse linna, kui seda on Tallinn, et alustada Eesti Vabariigi kaitsejõudude paraadi. Eesti kaitsejõud on Eesti rahva noorus ja kehastavad Eesti rahva tahet elada iseseisva riigina, kes on teadlik niihästi oma rahvusvahelistest õigustest kui kohustustest. Kuid ennekõike on Eesti kaitsejõud meie pojad ja tütred kõigist Eesti linnadest ja maakondadest. Nad ei sümboliseeri pealinna; nad ei sümboliseeri ammugi mitte ega tohigi sümboliseerida okupatsiooniaastail keskustesse koondatud võimu. Seepärast tegin kaitsejõudude juhatajale kindralmajor Aleksander Einselnile ülesandeks meie suviseid jaanipäeva-eelseid paraade korraldada vaheldumisi kõigis Eesti linnades ning alustada uut demokraatlikku ja kauaaegset traditsiooni Tartust, Eesti nooruse linnast, millele tänapäev võlgneb meie poliitiliste traditsioonide sünni. Vabariigi kaitsejõudude paraad siin linnas, mida on hellitavalt kutsutud Eesti intellektuaalseks pealinnaks, sisaldab kahte olulist tera, millel alljärgnevas peatun. Eestile, Põhjamaadele ja laiemalt võttes kogu Lääne-Euroopale on omane kultuuri ühtlane jaotumine linnade ja maakondade vahel, vastandina Venemaa absolutistlikule tsentraliseerimisele, ja selles peitubki Euroopa kultuurifenomeni ebatavalise mitmekülgsuse ja jõulise arengu saladus. Seda arenguteed mööda on liikunud ja hakkab taas liikuma ka Eesti Vabariik. Eesti ei tohi jaguneda hiidpealinnaks ja alandlikuks provintsiks. Eestis ei saa kunagi olema Punast väljakut! Eesti kaitsejõudude tugevus toetub Eesti vaimsusele, ja Eesti vaimsus peab Eestit uuendama nii külas kui linnas, nii maakondades kui Tallinnas. Kaitsejõudude vabariiklik paraad Emajõe Ateenas kõneleb sellest, et kaitsejõud ei ole püssid ega tankid, vaid eeskätt ja kõigepealt Eesti rahva sajanditevanune tahe elada sõltumatult ja iseseisvalt. Iseseisvus ei sõltu relvade hulgast. Iseseisvus elab kõigepealt kodanikus endas, tema õiguste ja kohustuste tasakaalukas omaksvõtmises, tema tahtes käituda kodanikuna ja tema ühendatud tahtes käituda riigina. Eesti rahvas on tõendanud, et me tahame iseseisvad olla. Nüüd tuleb meil oma tahtega tõendada, et me oskame iseseisvad olla. Väikeriik on üksnes siis tugev ja sõltumatu, kui ta tegutseb üksmeelselt ja arukalt, kui ta äratab rahvusvahelist usaldust niihästi oma lähinaabrite kui ka kaugemate partnerite hulgas. Eesti sõna ei tohi lahku minna Eesti teost. Seepärast rajamegi oma kaitsejõude, kes kehastavad siin platsil Eesti rahva tahet ja valmisolekut ka teoga turvata Eesti tulevikku. Ühine tahe, truudus, üksmeel ja distsipliin kaitsejõududes on kõigist relvadest kõige tugevam relv ja sunnib järelikult relvad vaikima, et kosuks õnnelik, naeratav ja väärikas Eesti Vabariik."
"Vabariigi President Eesti-Gruusia ärifoorumil 10. mail 2006 Tbilisis","Rüütel",2006,"Austatud härra Inaišvili! Tänan Teid lahke vastuvõtu ja südamliku tervituse eest! Lugupeetud ministrid, ekstsellentsid, daamid ja härrad! Hoolimata Eesti ja Gruusia vahelisest kaugusest ühendavad meie riike tihedad sidemed. Samas on meie riikide vahelised majandussuhted tagasihoidlikud: kaubavahetuse kogukäive jäi eelmisel aastal alla 3 miljoni euro ning põhiosa sellest moodustasid puuviljad. Samuti on seni pea olematud vastastikused investeeringud. Meie riikide geograafilist vahemaad arvestades ei ole see muidugi üllatav: kaugemate turgude avastamine toimub reeglina pärast seda, kui lähinaabritega on tugevad sidemed loodud. Usun, et Eesti on juba sellesse etappi jõudnud ning ettevõtjate teadmiste kasv loob soodsa pinnase Eesti ja Gruusia vahelise majanduskoostöö võimaluste paremaks rakendamiseks. Samuti on mul hea meel, et Eesti ja Gruusia vaheline lepinguline alus majanduskoostööks on tugevnemas: allakirjutamist ootab topeltmaksustamise vältimise leping. Ettevalmistamisel on investeeringute kaitse leping. Kõigepealt aga soovime teile, head Gruusia sõbrad, tutvustada Eestit ja selle majandust. Teeksin järgnevatele ettekannetele omalt poolt lühikese sissejuhatuse. Nagu Gruusia, asub ka Eesti geograafiliselt kaubandusteede ristumiskohas ning on aastasadade jooksul olnud eri poliitiliste jõudude huvisfääris. Iseseisvuse taastamisel 1991. aastal muutus esmatähtsaks küsimus, kuidas luua selline poliitiline, majanduslik ja sotsiaalne keskkond, mis aitaks Eesti rahval ja riigil optimaalselt areneda. Poliitiliselt oli selleks suund Euroopasse, kuid traditsiooniliste turgude sulgemine ja suur investeerimisvajak tõi kaasa vajaduse ka kiireks majanduslikuks integratsiooniks Euroopaga. Radikaalsed reformid nii majanduses kui ka riigis tervikuna algasid juba 15 aastat tagasi. Reformide eesmärgiks seadsime ühiskonna avatuse, eraomandi puutumatuse, vaba turu ja eraettevõtluse soodustamise. Reformide tulemusena saavutasime suhteliselt kiiresti stabiilse majanduskeskkonna, mida on rahvusvaheliselt tunnustatud kui üht liberaalsemat ja avatumat majandust maailmas. Eesti majanduse konkurentsivõimet on tugevdanud Euroopa Liidu suunalised püüdlused, mis tähendasid institutsioonide ja õigusliku baasi tugevdamist ning ettevõtete moderniseerimist. Hea ärikliima loomine on käinud käsikäes avaliku sektori ja maksusüsteemi moderniseerimisega. Need muutused on olnud järk-järgulised, kuid samas järjepidevad, ning toonud kaasa rahvusvaheliste partnerite usalduse suurenemise. See on väljendunud näiteks välismaiste otseinvesteeringute suures mahus ja Eesti intressimäärades, mille tase on võrreldav arenenud Euroopa Liidu riikide omaga. Tulemusena on Eesti üks kiiremini kasvavaid majandusi Euroopas: aastatel 2000 kuni 2005 ületas keskmine SKP kasv 7,6 protsenti, kusjuures eelmise aasta majanduskasv lähenes koguni kümnele protsendile. Tööhõive on jõudsalt kasvanud ja keskmine palk oli 2005. aastal 514 eurot. Võrreldavates hindades moodustab Eesti SKP elaniku kohta üle poole Euroopa Liidu keskmisest. On selge, et nii soodsa arengu jätkumine eeldab pidevat tööd. Uuendusmeelsus ja paindlikkus jäävad majanduse konkurentsivõime kasvus ja ühiskonna arengus oluliseks ka tulevikus. Eelöeldu valguses tahan tunnustada Gruusia reformiprotsesse ja Euroopa-suunalisi pürgimusi. Eesti on väga tähelepanelikult jälginud Gruusia edusamme ning usun, et Gruusia tunnetab Eesti tõsist koostööhuvi ja tuge oma riigi arengule. Kindlasti on ruumi ka majanduskoostöö suurendamiseks nii kaubavahetuse kui ka investeeringute vallas. Teame, et Eesti ettevõtjad on olnud kapitali ja teadmiste teistesse riikidesse investeerimisel suhteliselt edukad. Eeldan, et Eesti ettevõtjatel võiks sobivate projektide korral olla reaalne huvi Gruusiasse investeerimise vastu. Tänane ärifoorum on üheks informatsiooni vahetamise ja kontaktide loomise kohaks. Sügisel aga ootame juba järgmise sarnase foorumi toimumist Tallinnas. Tänaseks soovin teile sisukat arutelu, huvitavaid kontakte ning edaspidi edu ja õnne oma ideede elluviimisel!"
"Vabariigi President Euroopa Instituudile Washingtonis 14. jaanuaril 1998","Meri",1998,"Mu daamid ja härrad! Mul on hea meel, et saan oma USA-visiidi Washingtoni etappi alustada esinemisega Euroopa Instituudi liikmete ees. See võimalus kohtuda siin USA pealinnas tegutsevate Euroopale orienteerunud vaatlejatega sümboliseerib mu visiidi keskset teemat, nimelt Balti riikide olulisust Ameerika julgeolekupoliitikas Euroopa suhtes. Tahaksin teile täna rääkida Eesti kahest peamisest välispoliitilisest eesmärgist, Euroopa Liidu ja NATO liikmeks saamisest, ja lõpuks sellest, kuidas sellesse pilti sobitub USA poliitika. Alustan Euroopa Liidust. Nagu teile teada, suunas EL oma möödunud kuul toimunud Luxembourg“i tippkohtumisel Eesti koos Teehhimaa, Ungari, Poola, Sloveenia ja teatud tingimustel Küprosega liitumisläbirääkimiste kiirrajale. Seda sammu, millega meid arvati ""tegijate"" rühma, õigustavad meie saavutused. Majanduse seisukohast kujutab Luxembourgi otsus endast kulminatsiooni, milleni viisid mitme aasta vältel läbi viidud majanduse musterreformid, meie elanikkonna toodud ohvrid ja tõsine töö diplomaatiarindel. Me alustasime seitse aastat tagasi majandusest, mis oli peaaegu intiimsusteni läbi põimunud Nõukogude Liidu majandusega. 1998. aastaks on Eestist saanud dünaamiline vabatururiik, kellel pole mitte midagi häbeneda: Heritage Foundationi/Wall Street Journali majandusvabaduse indeksi järgi on ta üks kõige vabama majandusega riike maailmas. See prestiizhne indeks paigutas äsja Eesti 156 riigi hulgas 17. kohale. ˇ Muidugi aitasid positiivsed majandusnäitajad võtta meid liitumisläbirääkimiste esimesse rühma, kuid EL on kaugel sellest, et olla vaid peamiselt turule orienteeritud organisatsioon. Me pidime Brüsselis kahtluse varjugi jätmata tõestama ka seda, et me reformiprotsess on olnud demokraatlik, kõikehõlmav ning püsiv ja et Eesti on õigusriik, kus peetakse ülimalt au sees põhivabadusi, mida me kõik loeme demokraatias määravaks. Kui Luxembourgi otsus annab põhjust rõõmustamiseks, siis palju rasket tööd on meil veel ees, eriti lähtuvalt Euroopa Liidu ""teise samba"" nime all tuntud ühisest välis- ja julgeolekupoliitikast, samuti justiits- ja siseministeeriumidega tehtavast koostööst, see on ""kolmandast sambast"". Enne kui öelda midagi teisest ja kolmandast sambast, pean ma mõne sõnaga rääkima julgeoleku olemusest. Eesti jagab paljude lääneriikide ja rahvusvaheliste organisatsioonide seisukohta, et julgeolek on jagamatu ning et riikidel on õigus valida, kuidas nad oma julgeolekut korraldavad. Seoses külma sõja lõppemisega on aga traditsiooniline arusaam julgeolekust muutunud. Kuigi selgesti väljenduvat provokatsiooni enam ei ole, eksisteerivad julgeolekuohud ometi, ent muutunud kujul. Nendeks uuteks ohtudeks julgeolekule on näiteks riigi kokkuvarisemine kehva majanduspoliitika tõttu, massiline illegaalne immigratsioon, organiseeritud kuritegevus ja nii edasi. Öelda, et julgeolek on jagamatu, tähendab seda, et me peame julgeolekut mõistma laiemalt kui pelgalt meie oma piirkonna või mistahes ühe piirkonna julgeolekut. Sel põhjusel ei leia Eesti, et 21. sajandi julgeolekuohtudele võiksid olulist mõju avaldada kahe- või mitmepoolsed piirkondliku julgeoleku garantiid või muud sellesuunalised dokumendid. Me ei soovi olla vaid julgeoleku tarbijad, me tahame olla ka globaalse julgeoleku suurendamisele kaasaaitajad. Seepärast on Eesti rahuvalvajad teeninud Horvaatias ja hiljem Bosnias IFOR/SFOR-i koosseisus ja jäävad sinna koos USA ja teiste riikide vägedega ka edaspidi. Peale selle teenivad Eesti politseiametnikud rahvusvahelistes politseijõududes Bosnias, Albaanias ja Liibanonis. Veel enamgi, me oleme muutunud doonorriigiks ka üha suuremat tähtsust omandavas humanitaarabi vallas, aidates näiteks taastada sõjas purustatud Bosniat. Nendesamade üle ühe regiooni piiride ulatuvate julgeolekuohtude iseloom on selline, et tavapärased kindla julgeoleku retseptid enamikul juhtudest ei toimi. Rõhuvas enamuses nõuavad need ohud siseriiklike institutsioonide ja meetmete kaasajastamist ja tugevdamist, nagu seda pidas vajalikuks Euroopa Liit Maastrichti lepingu teist ja kolmandat sammast välja töötades. Uues Maastrichti lepingus EL-i liikmetele esitatud nõuete täitmine aitab meil tegelikult nende uute julgeolekuohtudega paremini toime tulla. EL-i ühise välis- ja julgeolekupoliitika ja kolmanda samba nõuded annavad meile skeemi, mille järgi saame oma siseriiklikke institutsioone ümber kohendada. Nõnda toimib Euroopa Liit sisereformide ning muudegi valdkondade katalüsaatorina. Niisiis, mu daamid ja härrad, kooskõlastamine Euroopa Liiduga ja selle liikmeks saamine on üks kahest Eesti välispoliitika rajast, mis kulgevad kõrvuti ja teineteist täiendades. Kui Euroopa Liit hoogustab majanduse ja sisemise stabiilsuse kasvu, siis samas ei saa ma kuidagi jätta rõhutamata, et julgeoleku ja stabiilsuse lõplikuks tagajaks Euroopa mandril jääb meile NATO. NATO on rahu hoidnud üle viiekümne aasta ja meil pole kahtlust, et ta teeb seda veel viiskümmend aastat ja kauemgi. Ma hämmeldun lugedes, kuidas mõned Ühendriikide vaatlejad alahindavad NATO võimet seda rolli tulevikus täita, koguni hoiatades igasuguse laienemise eest. Selle seisukohaga ei saa ma nõustuda ning usun, et NATOl on palju saavutusi, millele ta võib uhke olla. Paari nädala pärast hakkab USA Senat vaagima Poola, Ungari ja Tshehhimaa vastuvõtmist NATO täisliikmeks. Sellist asjade käiku me toetame kogu südamest. Samal ajal me tõdeme, et järgmine suur NATO ees seisev ülesanne on Balti küsimus. Mullusuvisel NATO tippkohtumisel Madridis võtsid USA ja teised delegatsioonid omaks teesi, et igal riigil on õigus oma julgeoleku tagamise teid ise valida, ""olenemata tema geograafilisest asendist"". Need sõnad on oma potentsiaalilt samahästi kui seismilised. Kui neid tõsiselt võtta, tõrjuksid nad julgeolekusse puutuvast Lääne mõtteviisist edukalt välja arvamuse, nagu peaks suurte riikide vahel olema mingisugused neutraalsed puhvertsoonid kas siis julgeolekuareenil või majanduse mõttes. Liitlased ja partnerid, nagu NATO ja Venemaa, ei vaja seda, et nende vahel asuks neutraalsete riikide vöönd. Tegelikult, nagu hiljutised kogemused Bosnias on näidanud, on liitlastele kasulik võimalikult tihe kontakt, mille puhul tegutsetakse juba olemasoleva vastastikuse usalduse alusel. Põhjamaade ning Läänemere regioonis on külma sõja aegne staatiline kord juba põhjalikult teisenenud. Soome ja Rootsi on astunud Euroopa Liitu, Poola pääseb varsti NATOsse ja USA on välja kujundanud oma spetsiaalselt sellele regioonile kohandatud poliitika. Selles kontekstis on Balti riikide kuulumine nii Euroopa Liitu kui NATOsse külma sõja loomulikuks, loogiliseks lahenduseks. Kui NATO Ühendriikide juhtimisel kohustus Madridis võtma suuna ilma puhvertsoonideta Euroopale, siis näitas allianss sellega, et ta peab Balti riike võimalikeks NATO liikmeteks. See otsustav poliitiline avaldus ütleb väga palju selle kohta, kuidas Ameerika mõtleb tulevasest Euroopast ja rahvusvahelistest suhetest üldse. Kuid see Madridis välja öeldud uus strateegiline kontseptsioon läheb aegade raamatusse ainult sel juhul, kui ta ellu viiakse. Elluviimiseks on tarvis USA-poolset juhtimist. Kuid tarvis on ka meiepoolset valmisolekut. Meie Eestis arvame teadvat, et uus ning laienenud NATO ei saa kaasa tuua alliansi kaitsevõime kahanemist. Sellepärast me teemegi oma kodutööd, soovides olla valmis. Me arvame teadvat, et niisugust asja nagu tasuta lõuna ei ole olemas. Sellepärast me võtamegi vastastikust koostöövalmidust, kaitse planeerimist ja muud säärast tõepoolest väga tõsiselt. Aasta 1999 tähendab NATOle väga tähtsat aastat. Juba loomu poolest rahuliku ja ettearvestava rahvana ei lasku meie, eestlased, spekulatsioonidesse. Siiski loodame enne Washingtoni tippkohtumist saada USA-lt abi NATO nõuete täitmisel ja oma edusammude hindamisel. Nüüd olengi jõudnud oma ettekande kolmanda punkti juurde, nimelt et kuidas sobitub sellesse Euroopa julgeoleku ja Baltimaade pilti USA poliitika. Nagu te muidugi teate, kirjutan ma sel reedel koos president Clintoni, Läti presidendi Ulmanise ja Leedu presidendi Brazauskasega alla ajaloolisele dokumendile, mille ametlik nimi on ""Ameerika Ühendriikide ja Eesti Vabariigi, Läti Vabariigi ja Leedu Vabariigi vaheline partnerlusharta"". Seda hartat, mida valmistati ette üle aasta, peame järgmiseks verstapostiks samal teel, mida tähistasid Luxembourg ja Madrid. Harta arendab edasi sama tegevusplaani, mille eesmärgiks on jätkuvalt suurendada julgeolekut Euroopa maailmajaos ja eriti Läänemere piirkonnas. Selle harta allakirjutamisega ütleb USA valitsus sõnaselgelt välja, et Balti riikide julgeolek on lahutamatu osa Euroopa julgeolekust ja et Balti riikidel on Ameerika Euroopa-strateegias oma otsustav roll. Harta tunnistab Balti riikide rolli Euroopa mandril julgeoleku ja stabiilsuse garanteerimise Ameerika strateegias ja ütleb must valgel, et Ühendriikidel on ""reaalne, sügav ja kestev huvi"" Balti riikide julgeoleku ja iseseisvuse vastu. See, mu daamid ja härrad, on üsna jõuline seisukohavõtt. Ega see meid ei üllata. Balti riigid on aastakümneid tundnud mõlema partei ühist tugevat toetust, peamiselt mittetunnustamispoliitika kaudu, ja sellest on ajapikku kujunenud omamoodi USA-Baltimaade erisuhe. Siiski annab harta julgustavat kinnitust USA jätkuvalt tugevast toetusest minu kodumaale. Mu daamid ja härrad, tänan teid tähelepanu eest!"
"Hargnevatest teedest valida tarkust","Ilves",2015,"President Toomas Hendrik Ilves Eesti Vabariigi 97. aastapäeval Jõhvi kontserdimajas, 24. veebruaril 2015 Head inimesed siin saalis, kodudes ja kodumaast kaugel. Kõnelen teiega hetkel, mis on eriline mitmel moel. Iga aasta Eesti Vabariigi 97 aastat väldanud teekonnas on ainulaadne, ja tee on tagasivaatamiseks piisavalt pikk, käänuline ja väärikas. Aga samas teeme me kodanikena just neil päevil valiku järgmiseks lühemaks perioodiks, valitsusperioodiks. Paljud on oma valiku juba teinud, ülejäänutel on see toiming veel ees. Viie päeva pärast loetakse hääled kokku ja siis selgub, keda me tahame näha Eestit edasi viimas. Hea Eesti kodanik, see on sinu valik, sinu otsus, paljude, ja ka minu meelest igaühe kohustus ja hool oma riigi eest. Just valimiste tõttu ongi me pilgus praegu rohkem homse ootust kui tagasivaadet eilsesse. Aga just seetõttu ma hoidun ka teadlikult parteipoliitilistest vihjetest või soovitustest. Täiskasvanud riigi küpsed kodanikud pealegi ei vaja seesuguseid juhiseid. Me vabade valimiste pagas on piisav, et eristada riigimehi mängureist, tegijaid lubajaist. Ma loodan vaid, et valikutes ei lasta end juhtida eitusel, sest see pole hea alus ühegi otsuse tegemiseks. Head sõbrad. Aga kus siis seisab Eesti anno domini 2015? Kui majanduse seisu ja statistikat uurida, siis enam-vähem seal, kus paiknes Soome vähem kui kaks aastakümmet tagasi. Muudest ""elu edetabelitest"" leiame Eesti ikka pigem tipu kui põhja lähedalt. Sealt, kuhu põhjusega arvame end kuuluvat ja seda täiesti loomulikuks pidades. Vilets koht näiteks palgalõhe või alkoholi tarbimise tabelis peaks meid jällegi kurvaks tegema. Eriti põhjusel, et siin paranemist näha ei ole. Kuid mitte viinast ega rahast ei taha ma rääkida, küll aga rahust, vabadusest, haridusest ja tõest. Täpselt aasta tagasi hakkasid meist tuhatkond kilomeetrit lõunas hargnema sündmused, mis on tänaseks paisanud põrmu kogu Külma sõja järgse Euroopa julgeolekuarhitektuuri. Kuidagi teisiti pole Krimmi okupeerimist ja liidendamist võimalik tõlgendada. Kui vaadelda neid asju Eesti nurga alt, siis välispoliitilisi termineid kasutamata on meie senine seesmine turvatunne löönud kõikuma. Me ajalehtedes ja kodudes esitatakse küsimusi, mis pole kõlanud iseseisvuse taastamisest saadik. Ukrainas käib sõda, seal hukkuvad iga päev inimesed. Ka praegusel hetkel. See on teist tüüpi sõda, mille üks selgelt tõestatud osaline kasutab varjamatult kõige uuemat relvastust, ise seda kõike eitades. Selle sõja üks peategelane ongi Vale. Ka Euroopa kordas pea aasta, kõigi tõendite kiuste, et tegemist on ""separatistidega"". Ehk siis George Orwelli aegumatut läbinägelikkust meenutades on rahu taas sõda ja vaherahu tegelikult mõrvarlik suurtükituli. Demokraatlik maailm on siiani piirdunud sanktsioonidega ja toetanud Ukrainat moraalselt, poliitiliselt ja majanduslikult. Ma loodan, et see moraalne selgroog püsib sirgena. Me vajame ka edaspidi kindlust, et senine Euroopa konsensus jääb püsima. Sest Euroopa ei pruugi sõda tahta, aga sõda Ukrainas on reaalsus. Meie tahtmisest hoolimata. Kui minevik on Euroopale üldse midagi õpetanud, siis seda, et järeleandmine tekitab agressoris vaid isu uute nõudmiste järele. Chamberlainid toovad rahusõnumeid, aga mitte rahu. Kes muu-, kui Eesti-, peaks neid külmi hoovusi paremini teadma? Muu hulgas teadma sedagi, et Eesti ja teised Balti riigid ei ole järgmine ""Ukraina"", kuigi mõnede meelest on praegu moekas nõnda väita. Õnneks nad eksivad, täpselt samamoodi nagu vaid aasta-paar tagasi, kui hurjutasid meid väidetavalt alusetute foobiate pärast. Eesti on kaitstud. Nagu nägime täna paraadil, NATO liitlased on Eestis kohal. Eesti ja NATO julgeolek on üks tervik – NATO kaitseb Eestis iseennast. Euroopa ja NATO liitlased on julgeolekuküsimustes suuremal üksmeelel kui eales varem viimase veerandsajandi jooksul. Liitlasvägede tulek alliansi piiririikidesse on vastus uuele reaalsusele. Eestil on võitlusvõimeline Kaitsevägi ja tugeva kaitsetahtega rahvavägi – Kaitseliit. Mõne päeva eest kuulsin, kuidas ühe Ukraina rahvaesindaja meelest Eestil lihtsalt vedas. Et saime vabaks ja siis kohe NATOsse. Aga meie tänased saavutused ei ole meile lihtsalt sülle kukkunud. Ei olnud meiegi ees vilkuvate tuledega märgistatud üht ja õiget Arkaadia teed. Hargnevatest teedest oli meil endil tarkust valida see, mis tõi meid siia. Sest meie ju teame valusa selgusega: Eesti on meie viimne linn. Mitte midagi ei ole ette määratud. NATO-sse ja Euroopa Liitu saamine, nagu ka Vene vägede Eestist väljaviimine oli paljude inimeste sihipärase töö tulemus. Selle töö vilju me täna sööme, aga iga päev kasvatame neid koos ka juurde. Mu daamid ja härrad. Iga rahva saatuse, olemise ja tuleviku panevad paika väärtused, millel ühiskond ja riik seisavad. Eesti alustalad on kirjutatud põhiseadusesse. Põhiseadus ei ole omaenda huvides kuritarvitamiseks. Juba 1918. aastal oma riiki välja kuulutades pandi paika meie riigi demokraatlik olemus, igaühe põhilised, alles hiljem teistes riikides omaks võetud vabadused. Needsamad põhimõtted kinnitasime vabadust taastades põhiseaduse rahvahääletusel uuesti üle. Meile põhiseadusega tagatud põhiõigused moodustavadki selle vundamendi, mis nii paljudele teeb Eesti armsaks, mis teeb Eesti sinu, minu ja me kõigi vabariigiks. See vundament püsib kindlalt ka pea veerand sajandit hiljem. Sellele vaatamata, et elu on tohutult muutunud. Et alla 30-sed ei saagi mäletada nõukogude okupatsiooni. Et elu oli kaheksa korda vaesem kui Soomes. Et vajasime reisimiseks viisasid. Mil NATO ja Euroopa Liit olid küll eesmärgid, ent siiski eelkõige unistus. Et internetti ei olnud. Et troll oli vaid liiklusvahend, mitte veebipätt. Kui ma aasta tagasi ütlesin, mis meid siia on toonud, see meid enam edasi ei vii, siis mõtte tuum oligi just selles. Iga põlvkond peab oma riigi põhialused tänapäevaseks mõtestama. Oma demokraatiat hoides peame pidevalt hindama asju, mis töötavad, nagu neidki, mis vajavad kohendamist. Eesti ei tohi korrata teiste vigu, ta peaks neist hoopis kasu lõikama. Iseolemise mõte on olla ise, mitte saada kellekski teiseks. Millised on need ideed, mis on ehk dogmaks muutunud, mis vajavad värskendamist? Millised ideed on ammendunud? Millised ettekujutused riigi ülesehitusest, mis meil taastatud vabaduse tuhinas põlvkond tagasi tundusid ainuvõimalikena, on tänaseks saanud takistusteks või lausa probleemideks? Ühelt poolt oleme väga edumeelsed ja uhked mõnede asjade üle nagu Skype, e-riik, idufirmad, kellest paljud on saavutamas maailmas suurt edu. Aga samas oleme väga konservatiivsed teistes valdkondades, ja kinni dogmades, mis kehtisid 20 aastat tagasi. See on paradoks, mille lahendamise ülesande sõnastasin täna aasta tagasi. Vastuse annab rahvas. Ja üsna pea. Head sõbrad. Meie kasvav nõudlikkus oma riigi vastu ei tohi muutuda ootuseks, et riik kõike teab ja teeb. Küsigem endalt: kas Eesti ühiskond ikka peab olema nõnda suures ulatuses korraldet riiklike käskude ja keeldudega? Kas riigi süvenev lapsehoidja- või koguni kasvatajaroll sobib kokku meie põhiseaduse mõttega? Eesti riik on rajatud vabadusele, rõhutan, esmajoones vabadusele, õigusele ja õiglusele. Vaadates normaalselt toimivate seaduste üha uuesti ja uuesti ümberkirjutamist, üha uute käsu- ja keelunormide lisandumist, üha laienevaid järelvaatajakohustusi politseile ja ametnikele, kerkib paratamatult paljude huultele küsimus:kas tõesti oleme jõudnud olukorda, kus iga Eestis elavat inimest tuleb igaks juhuks käsitleda kui tõenäolist kurjategijat või poolearulist? Mulle tundub, et oleme korra tagaajamise õhinas üle pingutanud. Minule meeldib kodanikke ja vabakonda usaldav riik palju rohkem. Enamik inimesi on ju vastutustundlikud, nad suudavad ette näha oma tegude tagajärgi ja tahavad pälvida kaasinimeste heakskiitu, mitte hukkamõistu. Seepärast loodan, et praegu valitav Riigikogu ja järgmine valitsus suudavad ülereguleerimise kiusatusele vastu panna. Hoiame oma põhiseadust ja selle vaimu. Hoiame seadusi. Teeme täpselt seda, mis tarvis ja jätame tegemata, mida tarvis ei ole. Mu daamid ja härrad. Eesti rahvas on hariduse-usku. Me tõesti täiesti siiralt usume, et parim, mida vanemad saavad oma lastele pärandada, on hea haridus. Mitte maad, majad, metsad või pangaarve. Kaasaja tähtsaim kapital on teadmised ja oskused. Seepärast peab hariduse kvaliteet igal pool Eestis olema ühtlaselt hea, et anda kõigile me noortele võimalus pingutada ja saada oma ala parimaks. Kool ei tohi kusagil jääda nõrgaks ei õppija ega kooli asukoha, omavalitsuse omavoli või halva juhtimise tõttu. Tegelikult on haridus riigielu küsimus, mitte kohaliku elu oma. Vähemalt põhikoolist alates. Eesti riigil oma 1,3 miljoni elanikuga lasub kohustus tagada õpetamise ühtlaselt kõrge tase kõikjal ja kõigile. Omavalitsuse suurus või vaesus või otsustajate mugavus vabanduseks ei kõlba. Eesti kool peab suutma muutuva maailma ja muutuva ajaga sammu pidada. Sest lapsed, õpilased ühtegi muud aega ega teist maailma peale praeguse ei tea. Me elame murrangu ajal. Analüütikud räägivad, et kui arenenud riikides praegu kooliteed alustavad lapsed tööle jõuavad, on 40% tänastest töökohtadest kadunud või muutunud. Küsigem siis: kas meie kool õpetab piisaval määral homseid oskusi? Õpetajate töö väärtustamine, nii palga kui prestiižiga, on endiselt Eesti tuleviku võtmeküsimus. Kui me seda ei tee, võime peagi avastada, et meie PISA testide edu on haihtunud. Kui me ei too uusi andekaid inimesi õpetama, mida saame teha vaid väärikat palka makstes, seisame lõhkise kõvaketta ees. Aga teadkem sedagi, et seal, kus koolisüsteem töötab hästi ja õpetaja tööd hinnatakse – vaadakem kasvõi Soomet –, oodatakse ka õpetajalt väga palju. Selle mõtteviisi omaksvõttu ei saa enam edasi lükata. Kogemus kinnitab, et ümberkorraldused hariduses kannavad vilja 10-15 aastat pärast nende tegemist. Tegelik muutus algab siis, kui hakkame õpetama õpilasi, mitte õppekavu. Haridus ongi pikaajaline protsess, kaugelt pikem kui järgmise Riigikogu koosseisu ametiaeg. Sellepärast ma täna sellest räägingi. Mu daamid ja härrad. Ma rääkisin haridusest, sest see on osa sellest, mis viib meid edasi. Vundament on ju olemas. Meil tuleb täna siin ka tunnistada, et kogu me rahulolematuse kiuste oleme oma uuel iseseisvusajal tõesti midagi suurt ära teinud. Väga suurt. Oleme oma otsuste, elluviidud unistuste ja tööga, igaüks meist, Eestit hästi üles ehitanud. Oleme tõestanud, et Eesti on hoolt ja armastust väärt. Võime praegu kindlalt öelda, et oleme õppinud, oleme seekord teinud õigesti. Tunnistagem ometi:Teist korda oleme teinud paremini. Meil on, mida vajadusel kaitsta, mida hoida ja kalliks pidada. See on meie tõde ja meie õigus. Just tõde ja tegelikkust peamegi rohkem austama, rohkem hindama. Tõde. Õigusriik ilma õiguseta on mõeldamatu, aga õigus ilma tõeta samuti. Kunagi, vist 1988. aastal, lendas just siitkandist, Virumaalt, ühe esimese pääsukesena tärkava vabaduse taevasse Viru kolhoosi ajaleht Virulane. Lehel oli sini-must-valge ääris, lehe motoks oli:Tõde tõuseb, vale vajub. Tõde õnneks tõusiski. Aga viimasel ajal näeme hoopis, et tõusva hooga tungib peale Vale. See õõnestab demokraatiat ja vabaduse alustalasid. Seisame silmitsi olukorraga, kus edukalt pannakse kahtluse alla tõsiasju, sündinud fakte ja empiirilist tõde. Meile antakse teada, et sellist asja nagu Tõde polegi olemas. Et kõik on suhteline, kõik versioonid võrdväärsed. Toon traagilise näite mullusest suvest, kui avalikkusele hakati pakkuma variante Malaisia reisilennuki MH17 huku põhjuste kohta.Variant A) Vene rakett,B) Ukraina hävitaja,C) et reisijad olid juba enne surnud ja lennuk pandi Ukraina kohal plahvatama,või UFOd tegid. Väidetakse, et kõik on võrdväärsed ""tõed"" ja küsitakse: kes oleme meie, et otsustada, milline tõde on teisest tõesem? Valgustusajastu algas pärast seda, kui loodusteaduste senikestev võidukäik lõi kõikuma jumaliku absoluutse tõe. Just siit, sajandeid kehtinud piiblidogmade ja pelgalt Aristotelese autoriteedile tuginenud seisukohtade kummutamisest, tuli ka mõistmine, et inimene ise avastab tõe. Seda ei anta kusagilt ülevalt, tõde saab – ja niipalju kui võimalik – tulebki tõestada. Sellest kasvas välja arusaam, et kuningatel ja tsaaridel polegi valitsemiseks jumalikku õigust. Alternatiivina kerkis idee, et hoopis rahval on õigus, mis peegeldub just sellepärast ka meie põhiseaduses: Eesti on iseseisev ja sõltumatu demokraatlik vabariik, kus kõrgeima riigivõimu kandja on rahvas. Ehk lihtsamalt, tõe võidukäigust pimeda usu üle kasvasid välja meie kaasaegse demokraatia põhimõtted. Kaasaegne lähenemine on laiendanud Tõe mõistet. Väites, et on mitu tõde, mitte ükski neist pole parem kui teine. Intellektuaalselt huvitav ja väga läänelik idee, ent kui see rakendada autoritaarse vihkamiseideoloogia vankri ette, muutub see ohtlikuks, eriti kui seda toetab jõud. Kui me ei püüdle Tõe poole, siis avastame et oleme taas keskajas, kus tõde anti ülalt, jõudu kasutades. Siis omab vaid Jõud Õigust. Ja just seda me täna Ida-Ukrainas näemegi. Hüva. Tõdesid võib tõesti olla mitu ja sageli ongi. Aga kaitsekilp teadlike valede ees peab püsima jääma. Või nagu Karl Popper kunagi sõnastas: me ei saa tõde tõestada, ent saame tõestada, kui miski on vale. Sestap ongi äärmiselt tähtis, et meedia ei lõpetaks tõeotsinguid ja tugineks faktidele. Ja siin ma kiidan Eesti ajakirjandust. Televaatajad, internetijälgijad ja lehelugejad on kindlasti tähele pannud, et sedapuhku on Riigikogu kandidaadid palju suurema tule all kui varem. Nõudlikkus nende vastu on kasvanud, ainult ilusa jutu ja tühjade lubadustega enam keegi kaugele ei jõua. Valimiskampaania professionaalne kajastamine teeb meie demokraatia tugevamaks, see arendab Eestit ühiskonna ja riigina. See toob mind tagasi kõne alguse juurde:valimistel annavad kodanikud Riigikogule ja valitsusele suuna kätte. Inimestena teeme me päevast päeva neid otsuseid, mis annavad meie elule suuna. Me ise saame otsustada ja me otsustamegi. Aga ainult seniks, kui me kasutame seda õigust, mille iseseisev demokraatlik Eesti on meile andnud. Hea Eesti rahvas, teie hääl ongi riik. Teie hääl on valituile korraldus. Valige! Keda, on teie maailmavaate ja südametunnistuse küsimus. Valige! Teie hääl ongi demokraatlik riik. Täna, täpselt 50 aastat tagasi 24. veebruaril 1965, pani suur eesti kirjanik Karl Ristikivi oma päevaraamatusse kirja järgmised read: Vabariigi aastapäev. Vaevalt olen saanud sellele mõelda. Mis mul sellest –kas see oli minu vabariik? See sai selleks alles siis kui seda enam ei olnud. Pool sajandit hiljem mõtlevad paljud kodudes, laua ümber või istudes üksi samamoodi: kas see on minu vabariik? Minu vastus on: See on sinu ja minu vabariik. Igaühe Eesti Vabariik! Kui nii, siis ei pea vanduma ennast või saatust,siis on Eesti tõesti meie vabariik,siis jääb ta kestma. Elagu. Elagu Eesti!"
"Vabariigi President akadeemilise nõukogu avaistungil 24. mail 2002 Kadriorus","Rüütel",2002,"Väga austatud Akadeemia president, lugupeetavad rektorid, austatud akadeemikud ja professorid, teised auväärsed teaduse- ja kunstiinimesed, head kolleegid! Lubage mul väljendada siirast rõõmu ja tänu, et olete niigi suurele töökoormusele vaatamata täna siin. Ja mitte ainult täna ? loodetavasti tahate ja jaksate meie akadeemilises seltskonnas kaasa lüüa aastaid. Et siis üheskoos rahuldustundega nentida: meie riik areneb just niisugusel kursil, mis pakub meie kodanikele turvalist tulevikku. Eesti on olnud edukas ja imetletud. Mõistagi soovime me olla edukad ja jääda selliseks ka tulevikus. Kuid meie ees on terve hulk tõsiseid probleeme: sündivuse, eluea ja haridustaseme langus; tööpuuduse, narkomaania, enesetappude ja kuritegevuse kasv, terav sotsiaalne kihistumine - nimetatud on vaid osa probleemidest. Täna vajab Eesti teie teaduslikku analüüsivõimet ja ettevaatavat pilku, et olukorda hinnata, valikuid teha ja edasi minna. Akadeemiline nõukogu sai moodustatud selleks, et ta annaks presidendile nõu põhiseadusest tulenevate ülesannete paremaks täitmiseks. See kogu ei dubleeri seadusandliku ja täitevvõimu struktuure ega konkureeri nendega. Küll aga võib ta läbi Vabariigi Presidendi väljuda oma järeldustega Riigikogusse ja valitsusse. Teie, kes te tunnete põhjalikult kõige erinevamaid elu- ja teadusvaldkondi, suudate neis toimuvaid protsesse poliitikaväliselt ja objektiivselt hinnata ning anda selle põhjal soovitusi Eesti tasakaalustatud arenguks. Kuna te olete valdavalt teadus- ja õppeasutuste juhid, siis olen veendunud, et kindlustate meie nõukogu tagala väga tugeva loomingulise ja teaduspotentsiaaliga. Sel teel täieneb ja võimendub veelgi akadeemilise kogu sõnum ning see võidab päris kindlasti ka ühiskonnas laialdasema kõlapinna. On väga oluline, et Eesti valikute langetamisel osaleks võimalikult suur osa meie rahvast. Olgem ausad ? täna on suur osa Eesti kodanikest riigi ja iseenda elu tähtsate küsimuste otsustamisest kõrvale jäänud või koguni kõrvale tõrjutud. Seepärast võidab ka üha enam poolehoidu mõte, et Eesti vajab uut ühiskondlikku lepet. Ning seda parlamendis heaks kiidetud kokkulepete ehk seaduste ning põhiseaduse kõrvale. Esimest korda rääkis ühiskondliku leppe vajalikkusest juba aastaid tagasi Maarahva Kongress, sama mõtet on arendanud mitmed ettevõtjad ja ametiühingud. Olen ka ise ideed jõudumööda toetanud. See lepe peaks määrama meie ühiskonna kompromissitud sihid ja hädavajalikud kompromissid. Ka siin loodame teie abile! Teie näol on siia kogunenud tohutu teadus- ja vaimupotentsiaal. Lisaks akadeemilisele nõukogule tegutseb presidendiinstitutsiooni juures ka rahvusvähemuste ümarlaud ning peatselt tuleb kokku kohalike omavalitsuste ümarlaud. Kuid peale selle - et teie töö oleks tõhusam - on plaanis ellu kutsuda komisjone, kus probleeme analüüsitakse üksikute arengutegurite kaupa. Ühtekokku peaks nõnda tekkima terviklik pilt Eestis juhtunust, toimuvast ja ees ootavast. Teen ettepaneku moodustada akadeemilise nõukogu liikmete juhtimisel järgmised komisjonid: 1. teadus-, haridus- ja kultuurikomisjon, esimees professor Andres Keevallik; 2. maaelu ja tasakaalustatud arengu komisjon, esimees professor Jüri Kann; 3. majandusarengu komisjon, esimees professor Jüri Sepp; 4. sise- ja rahvusliku julgeoleku komisjon, esimees professor Eduard Raska; 5. sotsiaalarengu komisjon, esimees professor Mikk Titma; 6. riigihalduse ja kohaliku omavalitsuse arengu komisjon, esimees professor Kalle Merusk. Jääb veel soovida meile kõigile palju jõudu omakasupüüdmatus töös Eesti heaks!"
"Vabariigi President pidulikul õhtusöögil Läti Vabariigi presidendi ja hr Imants Freibergsi auks 2. mail 2000","Meri",2000,"Proua president, Härra Imants Freibergs, Ekstsellentsid, Daamid ja härrad. Tervitan kogu südamest Läti Vabariigi presidenti Vaira Vīķe-Freibergat ja tema abikaasat. See on Läti esimene riigivisiit Eestisse. Kas me oleme aega kaotanud? Kas sellest tuleks teha negatiivseid järeldusi? Mu vastus on kindel ei. Me ei ole aega kaotanud. Läti ja Eesti presidendid on kohtunud kaks-kolm korda aastas. Proua president ja mina kohtume täna kuuendat korda. Meie riikide läbikäimine ei ole iial veel nii tihe olnud. Oleme osanud ajaloost õppida. Mida oleme siis õppinud oma ajaloost? Meil on olnud samad keisrid ja kuningad, samad seadused ja kohtud, sõjad ja võidud; meil on sama kliimavöönd, sama meri, samad metsad ja põllud, samad viljad, teed ja tööstustooted. Kaugelt vaadates sulavad meie riigid, Leedu kaasa arvatud, kokku üheks Baltikumi-nimeliseks riigiks, sarnaselt nagu Balkan. Vähesed teavad, et kõneleme erisuguseid keeli, laulame erisuguseid laule ja et meie kunstid on erisugused kunstimaailmad. Ning veelgi vähesemad mõistavad põhjusi, miks me seda kultuurilist erisugusust nii oluliseks peame, hoolimata meie poliitilise ajaloo kokkulangevusest. Ma ei taha ajas ette rutata, kuid arvan, et just Läti, Eesti ja Leedu poliitilise ajaloo sarnasus ja kultuuride erinevus on meie ühine ja ainulaadne kogemus, mida me meelsasti jagame Euroopaga. Pean silmas Euroopa Liitu kui iseseisvate riikide liitu ja mitte kui tsentraliseeritud Euroopa Ühendriike. Uue aastatuhande künnisel on sobiv üle vaadata ja kokku võtta eelmise sajandi sisu. Lätlastele ja eestlastele oli selle sisuks iseseisvuse kättevõitmine ja oma riigi loomine, – jah, oma riik ongi nii Läti kui Eesti rahva ajaloo ülim mõte. Kuid eelmine sajand tähendas ka okupatsioone ja kuritegusid meie rahvaste kallal, meie visa püsimist ja ellujäämist ning omariikluse taaskehtestamist. Kõik see on lätlaste ja eestlaste jaoks niivõrd sarnane olnud, et otse kisendab ühise uurimise, ühiste järelduste, ühiste otsustuste järele. Ja see pole pelk ajalooteaduse võlu, mis sunnib mind seda toonitama. Nähtavasti ei saa 20. sajandi kroonikat veel sulgeda, sest 1939. ja 1940. aastat ning samuti järgnenud aastakümneid ikka veel tõlgitsetakse, interpreteeritakse, kuigi tegemist pole relatiivsete moraaliküsimustega, vaid riigiõiguslike kategooriatega. Väiksus ei tohi takistada meie hääle kõlamist. Just meie väike hääl peaks aitama Euroopal lahti saada 20. sajandi taagast ja minna uude sajandisse puhastunult, uuenenult. Väikeriikide päralt on tänapäeva maailmas enamus: Ühinenud Rahvaste Organisatsioon on viimastel aastakümnetel kasvanud ainult väikeriikide lisandumise arvel. Maailmas on tunda selle 'vaikiva enamuse' suurenevat rolli rahvusvahelise poliitika kujundamisel, selliseid ülesandeid peame oskama endale võtta ka meie – Euroopa Liidu tulevaste liikmetena. Ja väikeriikide kooris laulavad Läti ja Eesti muidugi ühte häält. Selleks peame, seljad vastakuti, oma koostööle andma tegeliku sisu: välispoliitilised eesmärgid langevad meil ühte – Euroopa Liidu ja NATO täisliikmeks saamisel pole me konkurendid, vaid teineteise püüdluste aktiivsemad toetajad. Proua President, Eestimaal pandi tähele Teie hiljutisi tunnustavaid sõnu meie riikide kooskõla kohta välispoliitilistes küsimustes ja Teie kõrget hinnangut Läti ja Eesti kaitsealasele koostööle. Ka mina vastaksin ajakirjanikule niisamuti. Niiviisi, tegeliku partnerluse kaudu – mille all mõistan Balti riikide omavahelist koostööd, meie lähedasi suhteid NATO ja Euroopa Liiduga ning igapäevast tõsist kodutööd – anname vastuse, et see, mis oli võimalik enne Teist maailmasõda, pole võimalik nüüd. See tähendab, et meile on antud võimalus ajaloost õppida. Kasutagem siis seda. Meie omavahelisest suhetest mõeldes tahan pragmaatikast kõrgemale tõustes rõhutada ühise ajalootunde kohustavat seost. See kohustus on eetilise poliitika läbiviimine. Korduvalt deklareeritud põhimõte, et ühe Balti riigi edu ja edasiliikumine on samaaegselt kõigi kolme Balti riigi edu, – see põhimõte peaks olema meie suhete vankumatu printsiip uuel sajandil. Sellele võime toetuda ka kahepoolsete küsimuste klaarimisel, ütleme otse – omavaheliste vaidluste puhul. Mis Teie kena võrdlust kasutades meenutavad õdede-vendade suhteid. Aga nendelgi puhkudel on peamiseks teguriks tahe ja valmisolek ning kaugemate eesmärkide kokkulangevuse tunnetamine. Riigipeadena saame selles vaimus suunata läbirääkijaid ja usun, proua President, et me ei jäta seda tegemata. Balti ühtsus ka nendes küsimustes, millel pole esimesel pilgul globaalset tähtsust, on praegu välja joonistuvas 21. sajandi pildis ülioluline. Proua President, Te olete juba saanud heita pilgu kevadisele Eestile. Meie ülikoolilinn Tartu ootab Teid homme. Sealne Balti kaitsekolledž on näide meie omavahelisest edukast koostööst ja samas koostööst kogu maailmaga. Seal näete reaalset tööd, mida teeme sihipäraselt ja üheskoos. Usun, et olete juba võinud kogeda ja kogete veel, kui soojad, tahaksin öelda – omainimeselikud on eestlaste tunded Läti vastu. Selle taga on peale ajaloo, millest rääkisin, isiklikud mälestused, kultuurisuhted, jätkuv vastastikune hariduskontakt - Lätis õppivad Eesti kodanikud ja Eestis õppivad lätlased. Soovin Teile ilusaid akadeemilisi hetki Tartu Ülikoolis ja professionaalset rõõmu Eesti Rahva Muuseumis. Lubage mul proua Helle Meri ja iseenda poolt soovida Teile, proua President, ja härra Imants Freibergsile jõudu ja tarmukust töös Läti Vabariigi hüvanguks. Daamid ja härrad. Tõstkem klaasid Läti Vabariigi presidendi ja tema abikaasa terviseks. Läti õnneks ja õitsenguks."
"Vabariigi President Viljandi lauluväljakul 30. mail 2001","Meri",2001,"Eesti mäletab Mu naisele kingiti praegu ilusaid lilli. Ja siia tulles me nägime ka lilli, nägime õitsvaid sireleid ja tänase päevaga seoses ma äkki mõistsin, et just sirelite õitsemise aeg on Eestis nii kaunis ja ühtlasi ka nii kurb aeg. Kurb sellepärast, et me nägime sireleid taludes, mis on ilus, ja nägime neid ka keset põldu ja metsaservades, seal, kus vanasti olid talud ja kus neid nüüd enam nelikümmend ja viiskümmend ja kuuskümmend aastat ei ole olnud. Niisugune õitsev sirel ongi tänase päeva sümbol. Me kutsume seda leinapäevaks, või kui soovite - Murtud Rukkilille päevaks. Ma tahaksin teile rääkida sellest, mida me peame endale kordama, ja see on ennekõike see suur kaotuste hulk, mida Eesti rahval tuli Teise maailmasõja ajal ja veel aastakümneid pärast seda taluda ainult sellepärast, et Eesti oli jäänud kahe totalitaarse riigi veskikivide vahele ja ei suutnud enam teostada oma suveräänset Eesti õigust Eesti Vabariigis. Aga ma tahaksin seda rääkida just nimelt teile - viljandimaalastele. Neid põhjusi on mitmeid: Viljandimaa on Eestile andnud kolm riigipead, nende hulgas Jaan Tõnissoni, kelle ausamba me homme avame Tartu linnas. Viljandimaa on olnud jõuka Eesti talupoja maa ja selletõttu on ta Eestis etendanud nii keskset ja äratavat osa enne seda, kui Eesti endale võitles kätte sõltumatuse ja pärast seda. Ja just Viljandimaa vastu oligi sihitud kõige karmimalt Nõukogude Liidu julm inimsusvastasus, mille tulemusena Viljandimaa (ja ma praegu loen ka Viljandimaaga liidetud Põltsamaad siia hulka) kaotas ligi 10 000 inimest aastatel 1940-1956. Kümme tuhat inimest. Mu kallid sõbrad, tänane päev on leinapäev. Aga see on leinapäev, mille mõtted ja lootused on sihitud tulevikku. Meie ülesanne on olla ja tunda Eestist rõõmu ja selles rõõmus olgu ka kõigi nende rõõm, kes on jäänud külmale maale, kellele saatus ei olnud nii helde, kes surid kaugel, sinimustvalge lipp silmade ees, täis lootust, aga ometi nad ei näinud Eesti uuestitõusu. Leinapäev ei ole mitte meie kaotuste päev, leinapäev on päev, kus me peame õppima, mida me oleme minevikus valesti teinud, ja see õpetus peab meid juhtima täna ja homme, et me neid vigu enam ei kordaks. Kuid ennekõike me peame mõistma, et see ohvriterohke aeg sai võimalikuks ainult selletõttu, et maailm talus ja leppis totalitaarse võimuga, kes päevast päeva viis läbi kuritegusid väga paljude rahvaste ja ennekõike eestlaste ja lätlaste ja leedulaste vastu. See leinapäev on meie võidupäev, sest kõige sügavamast alandusest me oleme püsti tõusnud, taastanud oma riigi, taastanud oma seltsid, oma Kaitseliidu, oma noore kaitseväe. Ja täna me võime öelda: meie ei ole kaotanud. Me oleme kaotanud inimesi, aga me oleme jäänud truuks Eestile ja Eesti on jäänud truuks meile. Mul on siin käte vahel mitmeid numbreid, aga siia tulles ma nägin raamatuletti ja ma ei hakka neid numbreid teile ette lugema, te võite neid raamatukogus lugeda, te võite endale mõne raamatu koju osta. Kuid siiski ma loen teile ette ühe lühikese teksti. Te teate, et see sihipärasus, millega kommunistid ja natsid, eriti just Viljandimaa vastu läksid, oli kantud ühest väga lihtsast eesmärgist - nad tahtsid murda rahva selgroo ja rahva mõistuse. Nad tahtsid kõigepealt Eestist ära viia kõik rahvuslikult mõtlevad inimesed, kes mis tahes totalitaarsele režiimile on alati suurimaks hädaohuks. Ja selles seoses on võib-olla kõige huvitavam, kui ma viitan omaaegsele Punaarmee poliitilise peavalitsuse ülema Mehlise käskkirjale, millele ta kirjutas alla septembris 1941 - sõda oli käinud kõigest mõni kuu - ja mille kohaselt tuli Punaarmeest eemaldada kõik eestlased ja lätlased ja leedulased ja saata nad töölaagritesse, kus neile kohaldati Gulagi ehk orjatöö režiimi. See oli hind, mida sunniti eestlasi ja lätlasi ja leedulasi maksma nõukogude kurjuse impeeriumile. Ja seda hinda meie emad ja isad, vanaisad ja vanaemad on pidanud maksma esimest korda 60 aastat tagasi, kui toimus esimene suurküüditamine Eestist, mis haaras ühe protsendi kogu Eesti rahvast. Seda hinda on eestlased ja lätlased ja leedulased pidanud maksma veel mitme küüditamise ajal. Neid küüditamislaineid on ju olnud mitmeid. Esimene leidis aset juba 1944. aasta lõpul ja sellega seoses ma tahaksingi osutada, et meie tänane kokkutulek, mille üheks pühaks ülesandeks on sügav kummardamine kõigi nende ees, kes on Eesti nimel pidanud kannatama, ja sügav kummardus kõigile nendele, kes ei olegi Eestisse tagasi tulnud. See tänane päev peab veel midagi sisaldama, ta peab sisaldama meie truudust demokraatlikule korrale, niisugusele korrale, mis garanteerib Eesti sõltumatuse, Eesti head vahekorrad rahvusvahelise üldsusega, Eesti enesekindluse tuleviku suunas ja ennekõike selle, et niisugused inimvastased kuriteod Eestis, Eesti lähikonnas, Euroopas ja maailmas mitte kunagi enam ei kordu. Ma tean, et Riigikogu töötab praegu otsuse kallal, mis mõistab hukka vägivalla. See ei ole mitte kommunismi hukkamõist, see on totalitaarse vägivalla hukkamõist. Selle ümber, kahetsusväärsel kombel, on erimeelsusi, on ka niisuguseid arvamusi, et mis neid vanu asju enam meelde tuletada. Mu kallid kaasmaalased, me peame neist õppima ja me peame ennekõike teadma seda, et kuriteod, mis on suunatud inimsuse vastu ei aegu mitte kunagi. See ei tähenda mitte kättemaksu, see ei tähenda mitte neid inetusi, mida oli Eestis küll ja küll 1941. aasta sügisel. Me ei võitle mõtlemisviiside vastu, me võitleme totalitaarse süsteemi vastu, mis vallandab ja avab tee kurjusele. Ja selles seoses ma loodan, et Riigikogu jõuab koosmeelele ja annab oma hinnangu nendele koledustele, mis Eestis mitte kunagi ei tohi korduda. See on samuti meie kohustus kõigi nende suhtes, kes ei ole tulnud meiega koos tagasi kaugelt külmalt maalt ja kelle ammu kustunud silmis, me peaksime praegu tajuma seda lootust, et maailmas ometi võidab headus, õiglus ja kord. See kommunismi ja natsismi hukkamõist on meie ajalooline kohustus, sest maailmas on väga vähe neid riike ja neid rahvaid, kes on mõlemat võrdselt oma nahal tunda saanud. Mu kallid sõbrad, ja veel kord, tänane päev on leinapäev nende suhtes, kes ei ole meie hulgas. Aga meile endile on see võitjate päev, see on rõõmupäev. See on päev, kus me näeme uhkusega uuesti Eestis oma rahvuslippu lehvimas ja kus me tahaksime sügavat austust avaldada kõigile teile, kes te olete sellest ränkraskest Venemaa töölaagrite põrgust läbi tulnud, kaasas eesti keel ja eesti meel ja truudus Eestile. Mul siin paberite hulgas on üks väikene katke, mille ma tahaksin teile ette lugeda. Selle on kirja pannud ja mulle Kadriorgu saatnud üks kena Viljandimaa tüdruk ja see katke kõlab järgmiselt. Ta kirjutab oma vanaemast ja see lugu on väga lihtne. 'Muidugi oli vanaema kaasa võtnud midagi sellist, mis meenutaks meile kodumaad. Ta oli jõudnud kaasa võtta väikese siidiniidikera, umbes kanamuna suuruse. Kui lapsed juba suuremad olid, ütles ta, et seda kera tuleb hoida, see kera on ajalugu. Kuid ükskord ikkagi harutas vanaema koos õega selle kera üles ning välja tuli sealt Eesti sinimustvalge lipp laualipu mõõtudega. Niit sai lipu ümber tagasi keritud ning Eestissegi toodud.' Mu kallid kaasmaalased, püüdke seda endale kujutada koos külmaga, koos näljaga, koos nendega, kes jäidki sinna külma mulda, ja te mõistate, missugune võimas tunne on eestlase truudus Eestimaale. Ma tänan teid."
"Vabariigi Presidendi ettekanne Vabariigi Presidendi ettekanne ""Eesti tee tagasi Euroopasse"" Zürichis 23. jaanuaril 1995","Meri",1995,"Eesti tee tagasi Euroopasse Härra Eesistuja, mu daamid ja härrad! Tahaksin alustada oma ettekannet piiblist ja geograafiast. Presidentidel on harva aega silmitseda Euroopa poliitilist maastikku ja lasta pilgul rännata sinise silmapiiri taha. Silmapiiri taga on alati teadmatus, niisiis tulevikulootus, niisiis vastutus tuleviku ees, mida me veel ei tunne, kuid mille eest ometi kanname juba täna vastutust. Harva tabab see teadmine inimest kogu oma piduliku raskusega, veel harvemini tabab see teadmine kõiki inimesi korraga. Vana Testamendi Aadam ja Eeva astusid Eedeni aia värava taha, teiste sõnadega vabadusse pärast keelatud vilja maitsmist. Mind on alati paelunud piibli lakooniline ja aastatuhandetega täpseks lihvitud lause: ""siis läksid nende silmad lahti ja nad tundsid endid alasti olevat."" Kõige vähem tahaksin Eedeni aiaga võrrelda nõndanimetatud Saksa Demokraatlikku Vabariiki, mis ei olnud ei saksa, ei demokraatlik ega ammugi vabariik, res publica. Aga kui varises Berliini müür, läksid rahvastel silmad lahti ja Euroopa tundis end äkki alasti olevat. Harva on seesugune olek, seesugune hetk tabanud kõiki korraga. Hoopis veidram on aga selle hetke venimine aastatepikkuseks. Euroopa tunneb end ikka veel alasti, otsekui oleksid viigilehed poest otsa saanud. Ma ei tea, kas teie tarbimisühiskonnas on mõiste ""poest otsa saanud"" teile üldse arusaadav. Mina pidin vanasti tihti kogema, et kui ma tahtsis vorsti osta, oli see otsa saanud. Ning sellega olengi jõudnud ma ettekande pealkirja juurde, milles peitub paradoks: sest Eesti on olnud ja on Euroopa. Miks peaksin siis teie ees kõnelema Eesti teest tagasi Euroopasse? Põhjuseks on Euroopat tabanud tunne, et ta on äkki astunud ühest olekust teise. Ta ei ole enam turvalises Eedeni aias, vaid silmitsi maailmaga, mida ta veel ei tunne, või, täpsemini, mille ta on jõudnud vahepeal ära unustada koos vana hea terminiga Kesk-Euroopa. Ma ei pea teile pikemalt selgitama, et see on Teist maailmasõda valla päästnud Hitleri-Stalini pakti tagajärg. Eesti Vabariik, mu daamid ja härrad, on mõnekümne ruutkilomeetri võrra SHveitsist suurem, kuid elanikkonnalt - 1,4 miljonit - väiksem. Kolmest Balti riigist on mu kodumaa kõige põhjapoolsem. Läänes piirab meid Läänemeri, põhjas Soome laht, idast eraldab meid Vene Föderatsioonist Peipsi järv, 4000 ruutkilomeetrit ja suuruselt neljas Euroopas, ning maismaapiiri on meil valdavalt lõunas Läti Vabariigiga. Niisiis on Eesti peaaegu poolsaar, kolmest küljest veega piiratud, ja ligikaudu 1500 saare või laiuga. Eesti erakordselt soodne asend paljude kaubateede ristumisel määras talle aktiivse rolli juba muinasajal, ja tänaseks on Eesti infrastruktuur Kesk-Euroopa parimaid. Näiteks keskmine kaugus lähimast bussipeatusest on alla kuue kilomeetri. Venemaal oleks see 600 kilomeetrit. Meie pealinn Tallinn, saksa keeles Reval asub riigi loodenurgas Soome pealinna Helsingi vastas, seitsmekümne kilomeetri kaugusel. Ka Stockholmile või Peterburile on Tallinn kõige lähem pealinn. Eestil on oluline eelis teiste Balti riikide, aga ka Soome suhtes: meil on suured põlevkivivarud, mis on meie energeetika ja keemiatööstuse alus ning lubab eksportida ligi 50% meie elektritoodangust. Professor Granö, Põhja-Euroopa tuntumaid geograafe on määratlenud Eesti asendit muu Euroopa suhtes umbes nii: Eesti asub selles piirkonnas, kus Kesk-Euroopa läheb märkamatult üle Põhja-Euroopaks. See lause on minu meelest peaaegu poeetiline. Osalt neile geograafilistele eeldustele, veel enam aga Eesti Vabariigi sihipärasele majanduspoliitikale võlgneme seda, mida Rahvusvaheline Valuutafond ja Maailmapank on hakanud superlatiivides nimetama väikeseks ""Eesti imeks."" Ma ei kavatse teie ees seletada, et see rõõmustab ja vihastab eestlasi üheaegselt. Oleme kahtlemata olnud edukad, kuid edu on saavutatud idealismi ja eneseohverdusega, mille peamine raskus on langenud pensionäridele ja talupoegadele, eilsetele kolhoosnikele, kellel puudub stardikapital oma talude taastamiseks ja moderniseerimiseks. Kuid äsja avaldas Gallup International oma aastaküsitluse tulemused, mis selgitas ootusi käesoleva aasta kohta 46 riigis. Küsimus kõlas järgmiselt: ""Kas teie arvates tuleb 1995. aasta parem, halvem või samasugune kui 1994. aasta?"" Eestlaste vastustest selgus, et Eesti on Euroopa riikidest oma enesekindla, jonnaka ja vaikse optimismiga 6. kohal, SHveits seevastu 14. kohal ja viimasel kohale asetub meie hõimumaa Ungari. Mõistagi avaldub selles eeskätt Nõukogude okupatsiooniaastate traagiline kogemus ja rahva valmisolek taluda shokiteraapiat, kuid mitte ainult. Eesti muutunud maastik, tänavapilt, elulaad ja stabiilne sotsiaalne kliima kinnitavad Maailmapanga järeldusi, ja rohujuurte tasandil on maastik statistikast veenvam. Soodsat investeerimiskliimat iseloomustavad järgmised näited. Investeeringud kahekordistuvad iga kuue kuu tagant, seejuures suureneb investeerimine tootmisvahenditesse, see tähendab toimub reinvesteerimine. Eesti eksport on järjepidevalt kasvanud. Eesti krooni hinnatakse üheks stabiilsemaks vääringuks Põhja-Euroopas. Pärast krooni taastamist 1992. aasta suvel on välisvaluuta varud Eestis enam kui kahekordistunud. Riigieelarve on tasakaalustatud. Sisemajanduse koguprodukt kasvab. Eestis kehtib Euroopa kõige lihtsamaid tulumaksu arvestuse süsteeme. Tulumaks on 26%. Välisettevõtjatele on garanteeritud tulu repatrieerimine. Eesti on sõlminud kõigi Põhja-Euroopa riikidega vabakaubanduslepingud ning 1. jaanuarist jõustus vabakaubandusleping Euroopa Liiduga. Just praegu viibivad Brüsselis Eesti diplomaadid, et pidada läbirääkimisi assotsieerumislepingute üle ja valmistada ette nende allakirjutamist. Investeerimiskliima poliitilisi aspekte iseloomustavad kõigepealt eelseisvad parlamendivalimised. Nõukogude rezhiimi likvideerimise ja iseseisvuse taastamise järel on need teised korralised parlamendivalimised, mis kõneleb veenvalt, et pluralism on võitnud ühe-partei-süsteemi, poliitiline stabiilsus poliitilise ebakindluse. Eelseisvatest valimistest võtavad esmakordselt osa okupatsiooniaastail Eestisse asunud venelased, kes on taotlenud ja saanud Eesti Vabariigi kodakondsuse. Nende kolm poliitilist erakonda on ühinenud üheks valimisliiduks. Venelaste - nii kodanike kui mitte-kodanike - aktiivne osavõtt, nimelt 74% venekeelsest elanikkonnast, kohalikest valimistest sügisel 1993 lubab oletada veelgi aktiivsemat osavõttu parlamendivalimistest. Eesti hindab seda kui tegurit, mis kiirendab venelaste integreerimist Eesti ühiskonda. Mu kokkuvõte kõlab järgmiselt: Investeeringute ja re-investeeringute poolest on Eesti Visegradi ja Balti riikide seas esikohal. Poliitiliselt järeldub sellest, et Eesti edasine integratsioon Euroopasse peab toimuma üheaegselt ülejäänud Balti ja Visegradi riikidega. Erinevad julgeolekutsoonid viivad julgeoleku puudumisele. Julgeolek on aga jagamatu ega talu nõrgemaid ja tugevamaid lülisid. Eesti on jõudnud järelduseni, et meie julgeoleku garantiiks on meie majanduse usaldusväärsus. Siit tuleb meie lähim ülesanne: peame olema ühtviisi vajalikud nii läänele kui idale. Tshetsheenia kriisi ajal pole see ülesanne meil kergemaks läinud. Lääne all mõistame Euroopa Liitu, mis peagi ühendab meile kultuuriliselt, majanduslikult, ajalooliselt ja emotsionaalselt väga lähedasi partnereid, Põhjala riike. Ida all mõistame Vene Föderatsiooni, esmajoones 7 miljoni elanikuga Suur-Peterburit koos selle tagamaaga, aga ka Ukrainat ja Kasahhimaad. Viimane, pindalalt Lääne-Euroopa suurune, maavaradelt silmatorkavalt rikas, avab peagi Eesti oma saatkonna. Kasahstan, üks viiest Kaspia-äärsest riigist, tahab Volga veetee ja Eesti sadamate kaudu jõuda maailmamereni ja maailmakaubandusse. Hiina piiri ääres asuv Kasahstan on endale avastanud Eesti vajalikkuse. Olen kindel, et Eesti avastamine seisab ka Shveitsil veel ees."
"Tema Pühaduse paavst Franciscuse visiidi puhul","Kaljulaid",2018,"Teie Pühadus! Mul on sügavalt hea meel tervitada Teid Eestis, ajaloolisel Maarjamaal, ajal, mil tähistame oma riigi sajandat aastapäeva. Meie iseseisvusdeklaratsioon 24. veebruarist 1918 kuulutas kõigile kodanikele võrdseid vabadusi, vaatamata nende poliitilisele ilmavaatele, rahvusele või usutunnistusele. Usuvabadus on just üks selline kindel kalju, millel seisab meie demokraatia. Meenutan siinjuures pea sada aastat tagasi toimunud vestlust Vatikanis. Vabadussõjas oma iseseisvuse eest võitleva Eesti diplomaat Kaarel Robert Pusta kohtus Eesti riigile tunnustust taotledes riigisekretär kardinal Pietro Gasparriga, keda huvitas muu hulgas ka riigi ja kiriku vahekord. Pusta rääkis täielikust usuvabadusest uues vabariigis, mille peale kardinal ütles rõõmsalt: „Siis oleme ju sõbrad.“ See sõprus on kestnud läbi aja, ka kõige raskematel aegadel. Püha Tool ei tunnustanud mitte kunagi Eesti okupeerimist ja te hoidsite kogu selle aja siinset apostlikku administratuuri täitmata poliitilistel põhjustel – sedisvacantia rerum politicarum causa. Püha Tool pakkus oma moraalse ja poliitilise autoriteediga kommunismiikke all kannatavatele Euroopa rahvastele vaimset jõudu ja inspiratsiooni vabaks saada ning tuletas meelde apostel Pauluse sõnu kirjas roomlastele: „Ära lase kurjal võitu saada enese üle, vaid võida sina kuri heaga!“ Üle veerandsaja aasta on Eesti taas vaba. Selle ajaga on muutunud palju, kuid Eesti on alati kindlaks jäänud vabadusele, avatusele ja demokraatiale ning sellele on toetunud meie ühiskonna kiire areng. Kuid tuletan siinjuures meelde 25 aastat tagasi Eestit külastanud paavst Johannes Paulus II luuleridu: „Vabadus – lakkamatu vallutus, seda ei saa lihtsalt omada. See tuleb kingitusena, kuid selle alalhoidmine on võitlus.“Oma vabaduse ja inimõiguste eest peame seisma kogu aeg. Kui me seda ei tee, siis võime võita mõne muretu päeva, kuid saame väga mureliku tuleviku. Enese peitmine maailma murede eest ei tee kedagi tugevamaks ja õnnelikumaks, sest kinniste uste taga kasvab vaid hirm, aga mitte kunagi loov ning kindlust pakkuv tulevik. Meie kõigi ühine vastutus on leida lahendused maailma muredele. Olgu need metsikuste ja sõja eest põgenejate kannatused, kliimamuutused ja rändeprobleemid või vaesus. Kiirete muutuste ja majandusarengu perioodil ei tohi unarusse jätta kõige enam haavatavamaid – vaeseid, puudega, väga noori või väga vanu inimesi. Me peame meeles pidama, et majanduslik edu kohustab meid märkama ja aitama. Ehk kasutades Teie enda mõtet: „… rahval, kes ei hooli oma lastest ja eakatest, ei ole lootust.“ Teie Pühadus!Kliimamuutustega toimetulek on meie ajastu otsustav küsimus. Me teame, kui selgelt on see seotud rändeprobleemiga. Kindlasti aitab kliimamuutusi tasakaalustada kiire tehnoloogiline murrang. Kuid see on vaid üks pool, sest tuleb tegeleda senise raiskava käitumis- ja mõtteviisi muutmisega. Selles saavad eestvedajad olla ka kõige väiksemad riigid ja rahvad, sest meil on olemas vajalik mobiilsus kiireid muutusi läbi viia. Hea näide on Eestist alguse saanud ja üle-eelmisel nädalal üleilmseks maailmakoristuseks kasvanud „Teeme ära!“. See näitab, et väikesed saavad olla suured üleilmsete murede lahendamisel. Meie kõigi teha on see, millise planeedi me tulevastele põlvedele jätame. Eesti kirjanik Jaan Kaplinski on pakkunud raiskamisele vastu astumise sümboliks Assisi Franciscuse kuube, mida ta aina parandas ja ära ei visanud. Lõpetaksingi Assisi Franciscuse sõnadega: „Sinna, kus on vihkamine, luba mul külvata armastust. Kus on ülekohus – leevendust. Kus on pimedus – valgust. Kus on kurbust – rõõmu.“Teie Pühadus, ma tänan Teid ja olen kindel, et meie sõprus jääb kestma üle aegade. Palun Teid kõnelema."
"Vabariigi President Pidulikul õhtusöögil Reykjavikis 14. septembril 1999","Meri",1999,"Härra president, ekstsellentsid, daamid ja härrad, Eesti Vabariigi delegatsioon, mu abikaasa ja mina täname Teid südamliku vastuvõtu ja südamliku kõne eest. Olen sageli endamisi mõelnud, et Eestil ja Islandil on omavahel rohkem ühist kui mistahes muul kahel Euroopa riigil, ja need seosed on veelgi tugevnenud viimasel kümnel aastal, pärast seda kui Island etendas võtmeosa meie iseseisvuse taastamisel, mis seadis meie ette õiguse ja kohustuse koostööks. Oleme mõlemad väikeriigid. Enamgi, mulle on kuidagi harjumatu külastada riiki, mille elanikkond on Eestist veelgi väiksem! Kuid oleme mõlemad ennast sidunud demokraatia väärtustega ja Euroopa kaitsmisega mistahes ohu eest, mis võiks meie vabasid riike ähvardada. Ja meil mõlemal on oma eriline ja kordumatu suhe oma loodusesse. Eesti, nagu Te teate, asub põhjarannikust alates määratu suurel paelaamal, mis pärast viimast jäätumist on hakanud aeglaselt merest kerkima. Niisiis on Eesti maastik, meie saared, järved ja rändrahnud selleks lüliks, mis seob meid Põhjalaga. Ja meie rahvas on viiskümmend sajandit vastu pannud sellel kaljumürakal ning rääkinud keelt, mida me pahatihti oleme kasutanud ka oma viimse relvana, salakeelena. Sarnaselt on ka Islandi rahvas erilisel viisil seotud oma maaga. Olete asunud murdejoonele, mis on valla päästnud vulkaanilisi jõude. Neist jõududest on sündinud teie maa ja ma ei imestaks, kui neist samadest murdejoontest ja vulkaanilistest jõududest oleks sündinud ka maailma vanim parlamentaarne institutsioon, Islandi Althing. Islandi rahvas on jagu saanud nii loodusjõudude kui inimeste katsetest teid endale allutada. Ka teie pruugite ainulaadset, pisut salapärast keelt, ning võite kujutleda, kui õnnelik ma olin, saates oma esimese suursaadikuna siia eestlase, kes teie keelt valdas ja ka täna oma suurest kiindumusest meie hulgas viibib. Kuid meid ei ühenda pelgalt meie ebatavaline suhe oma saartesse või meie ühine truudus demokraatia põhimõtetele. Iga eestlane tunneb seda osa, mida Island täitis aidates meil taastada oma iseseisvus siis, kui paljud nimekad poliitikud pidasid seda võimatuks. Me ei unusta seda osa, mida etendas teie toonane välisminister ja praegune suursaadik Washingtonis Jon Baldvin Hannibalsson, kes 1991. aasta jaanuarikuu süngetel päevadel meid Tallinnas julgustas ja Eesti Televisiooni kaamerate vahendusel andis Teie rahvale otsereportaaži imperialistlike jõudude verisest katsest relvaga maha suruda alles tärkavat vabadust meie naaberpealinnas Riias. Ma ei unusta seda kesköist stseeni, harkisjalu Hannibalssonit minu kirjutuslaua taga, telefon käes ja pilk televiisoriekraanil. Me ei unusta, et Teie ja Teie valitsus tõstis häält meie kaitseks juba siis, kui teised ikka veel vaikisid. Ja ma säilitan kui kallist aaret oma nägemust sellest päevast, kui saabusin Läti ja Leedu välisministrite seltsis Reykjavikki vahetult pärast kätte võidetud iseseisvust, mille Nõukogude valitsus oli meilt Hitleri abiga röövinud. Kas tohin täna, kaheksa aastat hiljem avaldada Teile, härra president, oma toonase mure? Väikese riigi välisminister on kohustatud kõigele mõtlema, ning lahkudes Tallinnast Reykjavikki võtsin igaks juhuks peotäie sini-must-valgeid laualippe kaasa. Sest – kust pagana pihta pidite Teie neid hankima?! Te võite kujutleda mu üllatust, kui nägin siin Eesti, Läti ja Leedu lipuehtes tänavaid. Tundsin, et lisaks meie väiksusele on meile ühine ka oskus kõigele mõelda. Ning eile Sinise laguuni ääres esitleti mulle ka islandlannat, kes mõni tund enne mu maandumist oli selle lipukoormaga New Yorgist siia jõudnud. Me plaksutasime talle keset Teie muinasjutulist laavamaastikku, kuid laguuni kuumad aurud peitsid meie liigutuse, mistõttu luban endale Teie juuresolekul veel kord südamest tänada proua Sigri?ur Birgisdóttir“it. Kui lubate, härra president, tahaksin meelsasti korrata Teie endi sõnu, mida ütlesite eelmisel aastal 9. juunil Tallinnas: 'Kui me tolleaegse välisministriga kirjutasime 1991. aasta 26. augustil alla diplomaatiliste suhete taastamise ühisdeklaratsioonile, oli see mu poliitikuelu ilusamaid hetki.' Need on ka minu sõnad. Pilt rohelise kaleviga kaetud pikast lauast, mida kaunistas ennenägemata silt 'Estonia', ripub minu töötoas aukohal. Härra president, minu daamid ja härrad. Tipphetkedele järgneb igapäevatöö, ja ka seda on meil õigus ja kohustus ette võtta ühiselt. Eestile on oluline, et meie ühinemisel NATOga ei esineks konjunktuurseid tagasilööke; et saaksime kasutada oma õigust teadlikult valida ja täiendada julgeoleku süsteemi, mis on pälvinud meie usalduse. Tunneme selles küsimuses Islandi selget toetust ja solidaarsust. Peame oluliseks, et Kosovo kriis või muud hetkekaalutlused ei aeglustaks Euroopa Liidu laienemist. Olgem realistid – Euroopa Liidu laienemise hoog ilmutab raugemise märke. Kui pidada raamatupidamist ainult kulutuste osas, võib see muidugi skepsist õhutada. Avaram pilk poliitilistele arenemisvõimalustele räägib vastupidist keelt: laienemisest sünnib edu kogu Euroopa Liidule. Loodame ka selles küsimuses Islandi poolehoiule. Olen kindel mind saatvate majandusmeeste läbirääkimiste viljakuses. Näen võimalusi koostööks teaduses, kunstides ja hariduses. Eestis on suur huvi Islandi vastu. Härra president, minu daamid ja härrad. Niisuguste kokkuvõtete ja kavatsustega me läheneme sajandi piirjoonele. Sajandi keskpaiga kataklüsmideta oleksime muidugi kaugemal. Aga kus täpselt, sellele oskaksid vastata vahest ainult saagad. Niisiis on mul küllaga põhjusi tunda mitte niivõrd uhkust kui õnne, et võin kolmandat korda külastada Teie riiki, seekord presidendina ja kindla lootusega edendada koostööd kahe väikese, kuid uhke rahva vahel, kes jonnakalt ikka veel usuvad põhimõtetesse ja ühisväärtustesse. Lubage tõsta klaas Teie terviseks, härra president, ning Islandi auks ja õitsenguks."
"Vabariigi President EBRD kohtumisel Londonis 7. märtsil 2000","Meri",2000,"Daamid ja härrad, EBRD tunneb Eestit palju paremini kui teised asutused Londoni City's. Seepärast ei ole mul mõtet laskuda üksikasjadesse. Sellegipoolest tahaksin tutvustada teile paari tähelepanekut, mis tunduvad mulle olulised. Eesti on äsja läbinud majandusevolutsiooni esimese tsükli pärast oma iseseisvuse taastamist. See tsükkel kestis umbes tosin aastat – esimeste eraettevõtete esilekerkimisest kuni Skandinaavia kapitali võimsa sissetungini. Mul on rõõm tõdeda, et Eestist on saanud igati normaalne Kesk-Euroopa riik. Liigagi hästi on mul meeles aeg, kus Eestit veel ei peetud tõsiseltvõetavaks Euroopa Liidu liikmekandidaadiks. Vähesed uskusid, et me oleme suutelised vabanema nõukogude mõttemallidest ning jääma vabaks oma suure naabri survest. Ometi oleme me sellega hakkama saanud ja ma olen selle üle ütlemata uhke. Meie saavutused ulatuvad üle meie piiride. Märkan heameelega, et EBRD projektides osaleb üha rohkem eesti päritolu nõustajaid ja Eesti firmasid. See näitab, et Eestil on pakkuda nii kogemust, professionaalsust kui oskusi moderniseerimise osas, ja seda mitte ainult Eestis eneses, vaid ka teistes Kesk- ja Ida-Euroopa maades nagu näiteks Gruusia. Ma loodan ja olen kindel, et tulevikus suureneb meie panus veelgi. Samuti võin ma siinkohal rõõmu ja uhkusega märkida, et tänavu septembris istub selles saalis oma kohale IFI juhatuse laua taga esimene eestlane kui Eesti, Islandi Ja Rootsiga tegelev direktor. Ma olen veendunud, et see Eesti esindaja annab oma aktiivse panuse selle institutsiooni edukasse töösse. Kümne aastaga on Eesti suutnud üles ehitada võrdlemisi kaasaegse majanduse, majanduse, milles soovivad osaleda mitmed Lääne äriühingud. Põhjamaade pangad on ostnud kontrollpaki Eesti juhtivates pankades. Skandinaavlased tulevad miljonitena Eestisse, et osta meie teenuseid. Venelased transpordivad oma naftat läbi Eesti, kuna me oleme usaldusväärsed ja samas neile hästi tuntud. Eesti väike majandus on paratamatult avatud majandus. Kõik võivad kasumit loota üksnes ekspordist – või kiduma jäädagi. Eesti on end kehtestanud ühe liberaalseima kaubandusrežiimina kogu maailmas. Kui võtta arvesse kõik Eesti vabakaubanduslepingud, siis on Eestis toodetud kaupadele vaba olemas turg rohkem kui 600 miljoni tarbijaga. Eesti Panga andmetel võrdus meie eksport 1998. aastal 60 protsendiga sisemajanduse kogutoodangust, ning koos impordiga moodustas meie väliskaubandus SKP-st 125 protsenti. Teised majandused, kus kaubanduse maht ületab 100% SKP-st, on Singapur ja Hong Kong. Vastavalt 'The Economisti' 'Pocket Europe in Figures' oli meie nähtav kaubandus 1997. a. 78,37 protsenti. Igal juhul on meie kaubandus SKP-ga võrreldes Euroopa suurim. Nüüd, olles visandanud Eesti arengu esimese etapi ja kirjeldanud meie praegust olukorda, olen ma küllap juba tekitanud teis küsimuse meie teise arenguetapi kohta. See on küsimus, kas Eesti suudab hüppeliselt muutuda üldise arenguga pärivoolu ujuvast, pisut tüütust Euroopa väikemajandusest majanduseks, mis kõik teised seljataha jätab. Võib ka küsida, mida võiksid siin teha ja peaksid tegema rahvusvahelised finantsinstitutsioonid. Ma ei ürita sellele küsimusele valmis vastust anda. Visandan vaid mõned küsimused, millele peaksid vastama spetsialistid. Kui vaatleme investeeringute struktuuri, siis näeme, et 30% välisinvesteeringutest on läinud tööstusesse, 22% rahandusse ning veel 23 % jaotusteenuste sektorisse. Kümme protsenti on saanud logistika ja telekommunikatsioonid. Sarnaseid proportsioone võib märgata Eesti sisemajanduse kogutoodangus. Põllumajandus annab sisemajanduse kogutoodangust 5 protsenti, tööstus 26 protsenti, teenindussfäär üle 20 protsendi ning logistika ja telekommunikatsioonid peaaegu 12 protsenti. Ja siiski, kui välja arvata telekommunikatsioonid, mis jäävad tulusaks kuni monopoli loovutamiseni kümne kuu pärast, on tegemist väikese kasumiga tööstustega. Teenuste ekspordil võib olla veel mõnevõrra laienemisruumi, kuid ealeski ei saa see olema nii tulus kui mõne revolutsioonilise toote väljalase. Soomlastel on nende Nokia ja rootslastel nende Ericsson – kuigi suur osa nende toodetest pannakse kokku Tallinnas. Sama tüüpi, kuid Eesti päritolu populaarsete müügiartiklite arengu ergutamist pean ma oma üheks tähtsamaks ülesandeks. Ma mõistan, miks pangad väikestele projektidele alati suuri eelistavad. Ometi võib kümne miljoni dollari projektil olla väiksemas riigis suurem mõjujõud kui 100 miljoni dollari projektil mõnes suuremas riigis. Sellepärast, ning rääkides nii Eesti kui ka teiste väiksemate majanduste nimel, tahaksin ma teie panka üles kutsuda arvesse võtma ka oma tegevuse erinevat suhtelist mõjujõudu eri tegevusmaades, ning pöörama enam tähelepanu projektidele ja projektide väljatöötamisele väiksemates riikides. Lisaks rahale on Eestis teretulnud ka inimesed, kel on oskusteavet, kel on maailmaklassi juhioskused, rahvusvaheline haare ja kogu maailma hõlmavad ärisuhted. Et hoida Eestis neid, kes siia juba on tulnud, ning välismaalt veelgi jõude juurde haarata, on Eesti eesmärgiks ehitada suurepärane infrastruktuur hea infrastruktuuri asemele, mis meil juba olemas on. Eesti püüab teha veelgi rohkem, et austada seadusi ja reegleid, mis elu Eestis kõigi jaoks meeldivaks muudavad. Daamid ja härrad, Eesti on jätkuvalt toetanud EBRD arengut, ning me oleme kindlalt nõuks võtnud ka edaspidi toetada seda dünaamiliselt arenevat panka, kelle eesmärgiks on vastata nii tänastele kui homsetele väljakutsetele."
"Vabariigi President konverentsi '20 aastat Euroopa kohaliku omavalitsuse hartat ja selle tähendus Eestile' avamisel 1. veebruaril 2006 Tallinna Tehnikaülikoolis","Rüütel",2006,"Lugupeetud konverentsist osavõtjad! Mul on hea meel tervitada kõiki osalejaid tänasel ühisarutelul, millega meenutame üht omavalitsuse ajaloo tähtsündmust. See on oluliselt mõjutanud ja suunanud kaasaegse kohaliku omavalitsustraditsiooni väljakujunemist Euroopa riikides. Euroopa Nõukogu liikmesriikide poolt 15. oktoobril 1985. aastal allakirjutatud Euroopa kohaliku omavalitsuse harta määratles omavalitsuse koha demokraatliku ühiskonna korralduses ning sisustas tema alus- ja väärtuspõhimõtted. Harta sissejuhatus märgib, et kohalik omavalitsus on üks demokraatliku valitsemisviisi põhilisi alustugesid ning kodanike õigus osaleda ühiskonnaelus on üks demokraatlikke põhimõtteid, mida jagavad Euroopa Nõukogu liikmesriigid. Seda õigust saavad kodanikud kõige otsesemalt kasutada kohalikul tasandil. Harta vastuvõtmisel oldi veendunud, et kohaliku omavalitsuse kaitse ja tugevdamine erinevates Euroopa riikides annab olulise panuse demokraatia heaks, et ehitada üles võimu detsentraliseerimise põhimõtetele tuginev Euroopa. Harta vastuvõtmisele järgnenud aeg on seda veendumust kindlalt tõestanud. Harta on olnud üle kahe aastakümne kohaliku omavalitsuse demokraatliku korralduse hindamise mõõdupuuks ja kindlaks kompassiks omavalitsuse arengu suunamisel. Euroopa kohaliku omavalitsuse harta on oluliselt mõjutanud ka omavalitsuse taastamist Eestis ja korrastanud lahknevaid taotlusi omavalitsusmudeli sisustamisel taasiseseisvumise järgsel perioodil. On oluline meenutada, et Eesti iseseisvuse taastamine algas kohaliku omavalitsuse taasloomisest. Tollase Ülemnõukogu otsusega 1989. aasta 8. augustist nähti ette haldusreformi läbiviimine aastatel 1990-1994. Selle põhisisuks oli rahvavõimu vabariigisisene detsentraliseerimine omavalitsuslikule juhtimistasandile ning riikliku ja omavalitsusliku halduse kindlapiiriline eristamine. Ka 10. novembril 1989. aastal vastuvõetud kohaliku omavalitsuse aluste seadus kandis oma põhijoontes Euroopas tunnustatud omavalitsusliku elukorralduse väärtusi ning erinevate riikide kogemusi. Täna võib kinnitada, et sellisel alusel kujundatud omavalitsuste näol sai riik endale tõhusa liitlase eelseisvateks sammudeks iseseisvuse taastamisel ning selle kindlustamisel. 15 aastat pärast taasiseseisvumist on põhjust meie lähiajalugu vaadelda seotud tervikpildina. Selles ülimalt keerulises protsessis, mille enamik tahke on kahjuks läbi uurimata, on oma kindel koht 2. veebruaril 1990. aastal toimunud kõigi tasandite rahvasaadikute täiskogu istungil. Seal vastuvõetud deklaratsioon Eesti riikliku iseseisvumise taastamisest oli selge ja jõuline sõnum kogu maailmale, et Eesti taastab oma riikliku iseseisvuse. Samas oli selline kõigi omavalitsuste ühiselt väljendatud seisukoht julgustavaks toetuseks nii mõnelegi poliitilisele jõule ja arvestatav garantii tollaste võimuorganite tegevusele iseseisvuse taastamisel. Euroopa kohaliku omavalitsuse harta oli ka alus erimeelsuste ületamiseks Põhiseaduse Assamblees, kui töötati välja ja sisustati kohalikku omavalitsust käsitlevat peatükki meie põhiseaduses. Kuigi Riigikogu ratifitseeris Harta 28. septembril 1994, on siiski järgnenud aastatel leidnud erinevat tõlgendamist ja rakendamist mitmed põhiseaduses ja Hartas kirjapandud põhimõtted. Täna võibki küsida: kas uuenevas ja arengukiirendust otsivas Euroopas on Harta põhimõtetel veel piisavalt elujõudu ja rakenduslikku pinnast? Hinnates aga arenguid Euroopa Liidus tervikuna ja erinevate riikide kogemusi, võime sellele küsimusele vastata jaatavalt. Hästi toimiv kohalik omavalitsus on jätkuvalt riigi demokraatliku arengu kõige kindlam garantii. See on ka kodanike põhiõiguste ja -vabaduste ning sotsiaalse turvalisuse esmane tagaja. Euroopa kohaliku omavalitsuse hartas sisalduvaid väärtuspõhimõtteid tuleb aga omavalitsuse arendamisel uute võimaluste tingimustes sisustada kaasaja vajadusi arvestava rakenduspraktikaga. Hinnates Harta väärtuspõhimõtteid Eesti kohaliku omavalitsuse arengu vajaduste mõõtmes, tahaksin rõhutada riigi ja omavalitsuse koostöö igakülgse arendamise vajadust. Ühiskonna edasine areng peab toimuma kohaliku omavalitsuse osatähtsuse kasvu suunas. Samas on oluline, et sellega kaasneks ka kohaliku omavalitsuse õigusliku ja organisatsioonilise korralduse täiustamine. Samuti on oluline, et omavalitsustele oleks tagatud stabiilselt piisavalt rahalisi vahendeid nii oma kui ka neile riigi poolt üleantud ülesannete täitmiseks. Selles koostöös peavad riik ja kohalik omavalitsus olema partnerid, kelle ühiseks ja kõrgemaks huviks on hoolitsemine Eestimaa elaniku eest nii pealinnas kui ükskõik millises ääremaa külas. Harta sisaldab ühe olulise riigi ja omavalitsuse koostöö põhimõtte, mille kohaselt kohalike võimuorganitega konsulteeritakse õigeaegselt ja sobival viisil kõigi neid otseselt puudutavate küsimuste planeerimise ja otsustamise osas niipalju kui võimalik. Paraku võib tõdeda, et selliseid põhimõtteid kandvaks koostööks on meil veel piisavalt kasvuruumi. Teise teemana tooksin esile omavalitsusüksuste koostöö arendamise ja laiendamise. Kohaliku omavalitsuse haldussuutlikkuse ja võimekuse tagamiseks oleks liialt ühekülgne näha ainuüksi omavalitsusüksuste liitumist ja ühinemist. Omavahelise koostöö arendamine, riigi toetus sellele ning erakapitali võimaluste kaasamine on tänapäevase koostöö märksõnad, mis vääriksid kohaliku elu korraldamisel enam tähelepanu. Sellesse valdkonda kuulub ka omavalitsuste piiriülene koostöö kohaliku elu edendamisel, aga samuti aktiivne tegutsemine omavalitsusi ühendavates üle-euroopalistes koostöökogudes. Meie omavalitsusliku arengu kogemuste üldistamine ja sellest rakendusliku kogemuse väljatoomine võimaldaks anda omanäolist lisa Euroopa kohalike omavalitsuste ühisväärtuste varasalve. See pakuks ka tuge demokraatliku arengutee valinud riikidele omavalitsuse ülesehitamisel. Siit jõuame veel ühe paljuräägitud teemani, milleks on kohaliku omavalitsuse kogemuse uurimine ja arengumudelite kavandamine. On kahetsusväärne, et omavalitsusega seotud uurimuslik töö on jätkuvalt ebapiisav ja killustatud ning ei paku veel praktikale märkimisväärset tuge. Iga algatus selles suunas väärib aga tunnustamist. Olgu selleks siis omavalitsusalase koolituse, teaduse ja arenduse nõukoja ellukutsumine siseministeeriumi poolt või tänase konverentsi korraldamine. Loodan, et siinne ühisarutelu toob teadlaste, poliitikute ja praktikute mõttevahetuses välja teemad, mis on valupunktideks kohaliku omavalitsuse arengus ja vääriksid põhjalikku uurimist ning Harta väärtusmõõdet arvestades ka rakenduslikeks ettepanekuteks vormimist. Soovin teile selleks jõudu ja edu!"
"Vabariigi President Kärajatel, Tallinnas, rahvusooperis Estonia","Ilves",2009,"Head kaasamõtlejad ja sõbrad. Mul on hea meel öelda kõigile “tere tulemast!” arvult kolmandale presidendi mõttekoja Kärajapäevale, seekord külalislahkes Estonia ooperimajas. Meid ootavad ees mitmed arutelud ning ainult meist endist sõltub, kui sisukaks need kujunevad. Ma tänan Tartu Ülikooli eetikakeskust, samuti Haridus- ja Teadusministeeriumi, kelle abil ja toetusel tänane mõttevahetus aset leiab. Ma loodan, et tänased jutud ei jää nende seinte vahele, vaid jätkavad oma elu homses ilmavaates ja ehk veidi värskemaks muutunud tõekspidamistes. Tänavuste Kärajate keskse teema sõnastamine ei olnud tõtt-öelda ülemäära keeruline. Elu ise, Eestis ja Eesti ümber juba mõnda aega aset leidnud sündmused on meile selle teema ette ütelnud. Nii olemegi kokku tulnud, et püüda üheskoos mõista ja mõtestada kõike seda, mis toimub Eesti ühiskonnas ja poliitikas, aga ka maailma ja Eesti majanduses. Ilma mõistmiseta pole mõtet oodata, et me tuleksime praegusest surutisest välja targematena; parema ettevalmistusega tulevasteks kriisideks; teadlikumatena omaenese tugevatest ja nõrkadest külgedest. Globaalne majanduskriis on tänaseks pakkunud korduvaid ettekuulutusi, et miski pole enam endine, et midagi on selles inimsuhete sfääris, mida majanduseks nimetatakse, pöördumatult muutunud. Ometi: niisama kindlalt võib väita, et majandusasjade olemuslik kese, selle seos tegeliku lisandväärtuse loomisega, on ikka seesama ja pärast kriisi tegelikult veelgi selgem. Nüüd tuleb meil muutunud pilti analüüsida, et eristada sellest müra ning tuvastada tulevikku mõjutavaid arenguid. Samuti on väidetud, et me ei peaks rääkima mitte niivõrd majanduskriisist kui usalduse nappusest ja usalduse kuritarvitamisest, mis käimasoleva kriisi tekitas. Usaldus on võrdselt oluline nii majanduse kui ka poliitika puhul. Vaid usaldusele tuginedes saavad töötada nii need, kellele usaldame oma raha; aga ka need, keda volitame kodanikena endi eest igapäevaselt ühiskonna ja riigi asju otsustama. Usaldus on kahekõne. Usalduse aluseid ei saa muuta ühepoolselt, ei inimeste ja riigi ega ka inimeste ja pankade suhetes. Kahekõne katkemine toob kaasa vaid nurinat, meeleheidet ja viha, aga mitte paremat homset. Tänasel Kärajapäeval peaksimegi arutlema selle üle, et kui palju sellest usaldusest on alles? Kas ja kuidas ja kelle jaoks peaksime seda taastama? Kas uus usalduskrediit eeldab ka põhimõttelisi muudatusi majanduses ja poliitikas või taastub põhiosa ikkagi endises vormis? Mida peaksid tegema pangad ja erakonnad ning mida peaksid teadma kodanikud? Veidi enam kui aasta tagasi vallandunud protsesside lähem analüüs viitab võimalusele, et septembris 2008 seisid maailma finantsturud silmitsi süsteemse kollapsiga, mille tagajärjed reaalmajandusele võinuks olla täiesti ettearvamatud. Kindlasti rängemad, kui me neid reaalselt tänaseks kogenud oleme. Ühtäkki selgus, et suur osa rikkusest eksisteeris tegelikult ainult paberil ja meie peades. Ühtäkki see teadmine ja kokkuvõttes usaldus nende andmete õigsuse suhtes lihtsalt haihtus. Põhjuseks ei olnud petturid, kuigi eks oli neidki. Kriis oli oluliselt mastaapsem ja puudutas näiteks seda, kuidas kujunevad majade, aktsiate või garantiide väärtus ja hind. Viimase 70ne aasta rängim kriis on juba jõudnud sõnastada olemuslikke küsimusi. Nii näiteks väidavad osad, et tarbimiskasvu eeldusel ja globaalse finantssüsteemi vereringest toitu ammutav majandusmudel on end ammendanud. Samas pole keegi pakkunud tõsiselt võetavat alternatiivi või uut mudelit. Keegi pole sõnastanud uut ja toimivat motiivi, mis kehutaks era-algatuslikku ettevõtlikkust. Riigi sekkuv roll on kriisiajal pea kõikjal oluliselt suurenenud. Nüüd on küsimus selles, kui kiiresti ja kui tõhusalt suudetakse riikide rahanduslikku olukorda parandada. Pelk erasektori häda tõlkimine riigi igaveseks võlakoormaks ei lahenda muret, vaid viib selle lihtsalt mujale. Täpselt samuti ei teagi me praegu, kas kriisi järel hakatakse ühiselt ehitama mingit uut süsteemi või tehakse korda vana. Mis, nagu teame, jääb oma põhiolemuses samaks ehk siis avatuks järgmistele ja paraku samasugustele kriisidele. Vastuste leidmiseks peame esmalt raamistama oma probleemid ja võimalikud valikud ning sõnastama küsimused. „Pankurid võitlevad üleregulatsiooni vastu“. „Euroopa liidrid vaevad riskifondide regulatsiooni“. „Brüssel tugevdab järelevalve korraldust“. „G20 seab piirid pankurite tasudele“. Need pealkirjad ilmusid hiljaaegu Financial Times’is ühe nädala jooksul. Need kõlavad kui ärevad rindeteated heitluses ahnuse ja teiste surmapattude vastu. Tegelikeks küsimusteks selles vallas on aga aeg ja usaldus. Aeg ses mõttes, et millise perspektiiviga peaks tegutsema üks finantsasutus, lihtsuse mõttes “üks pank”. Kas panga tuluperspektiiviks on ühe majandusaasta tulem või midagi enamat? Kas panga ajaarvamise aluseks peaks olema kalendriaasta või hoopis mingi muu ajaühik, mille pikkust mõõdab näiteks majandustsükkel? Usalduse osas tuleb analüüsida vahendeid, mille toel kasumeid teenitakse. Praeguse kriisi põhjustajaks peetakse õigusega hoomamatuks kasvanud lõhet ootuste ja tegelikkuse vahel. Mitmekümnekordsed võimendused tuletisturul ületasid reaalsuse ja koos sellega ka usalduse piiri. Ja kui see piir sai ületatud, siis kukkus kogu süsteem kaardimajana kokku. Kui maailma majanduskriisi põhjusena nähakse eelkõige USA kinnisvaramulli plahvatust globaalsel rahaturul, siis Eesti kriisile lisas hoogu ja langusele sügavust meie endi majandustsükli loomulik lõpp. Seepärast on igati omal kohal ja möödapääsmatudki need vaidlused, mis aitavad leida kriisiõppetunde spetsiifiliselt väikesele ja avatud majandusega Euroopa Liidu riigile. Me peame küsima: kas meil jätkub mõistust ära tunda ja julgust tunnistada neid asju, mida oleksime võinud teha teisiti? Täpsemalt – mida me peame teistmoodi tegema, et samasuguseid raskusi tulevikus vältida? Me oleme olnud päris kriitilised selle üle, kuidas meie valitsus ja parlament on muutunud majanduskeskkonnale reageerinud. Kuid ka kritiseerides tuleb meil jääda ausaks ning tunnustada valitsust, mis on – jah, hinnangutes eksides, mõnikord kiirustades ja teinekord ka hilinedes – võtnud vastu hädapäraseid otsuseid eelarveseisu tasakaalustamiseks. Me teame riike, kus seesugust otsustavust on nappinud. Vaadakem laiemat pilti ja Eestist välja. Meie tänased ja homsed loobumised ning piirangud on suured vaid meie endi mätta otsast vaadates. Laiemalt on Eesti koos kõigi oma vigadega siiski suutnud teha asju, mis hoiavad meid tõelisest krahhist turvalisel kaugusel. Tõsi, me ei saa olla kodanikena päris rahul selle viisiga, kuidas osa ilmselt möödapääsmatutest otsustest langetati. Avatud ja argumenteeritud, tabuteemadeta mõttevahetuse nappus neis küsimustes on kahetsusväärne ka põhjusel, et Eesti avalikkus oli ja on jätkuvalt seesuguseks dialoogiks poliitikutega valmis. Rahvas on valmis tõele näkku vaatama ja karmidest valikutest rahulikul häälel rääkima, selle asemel, et tulla vihaselt tänavale otsustajaid survestama. Me teame, et valitsus on teinud ja teeb ka praegu raskes olukorras valikuid ja seab paika eelistusi. Igal valikul on vastaspool ja vastuargument, igal eelistusel alternatiiv. Tuleviku huvides peaksime teadma, kas need eelistused olid ka õiged ja valikud optimaalsed. Täpselt niisamuti nagu pankade ja majanduse puhul, peame sõnastama küsimuse ka Eesti erakondadele: kas poliitiliste otsuste ajapiiriks on valimised ja tõe ainsaks kriteeriumiks valijate hääled? Ütlesin enne, et Eestit tabas kumulatiivne kriis, kus globaalne paanika võimendas süsteemseid vigu meie niigi ammendama hakanud majandusmudelis. Piltlikult öeldes lülitati täiskiirusel sõitvale autole sisse tagasikäik. Sellises olukorras ei ole enam küsimus õigetes manöövrites või sõiduvõtetes. Küsimus on eluga pääsemises. Kolmandaks meid eristavaks teguriks on meie endi poolt seatud valus piirang mahtuda euro-kõlblikkuse mõõdupuuks olevate eelarveraamide sisse. Sellises olukorras tasakaalu säilitamine, toibumiseks ja arenguks vajalike eelduste elushoidmine ning kriisiga paratamatult kaasnevate sotsiaalsete, üksikisiku tasandil sageli traagiliste tagasilöökide maandamine on kõrgeima raskuskategooria köietrikk mis tahes riigile. Kõigele lisaks on seda trikki asunud sooritama Eesti, kel puudub turumajanduse tsükliliste kriiside kogemus. Ma ei väida, et peaksime omi raskusi kuidagi eriliselt nautima, kuigi töö ja vaeva läbi armastuse leidmisest räägib meie rahva üks ilukirjanduslikke tüvitekste. Meie tänaste arutelude siht saab olla kriisi mõjude maksimaalne vältimine ja leevendamine tulevikus. Selleks peame juba täna mõtestama ja sõnastama need printsiibid, millele hakkavad tuginema meie eelarve- ja majanduspoliitika kriisi järel. Ka siis, kui oleme jõudnud ühe vahefinišini ehk euroni. Olgem enda vastu ausad ja valitsuse suhtes äärmiselt nõudlikud: praegu on euro meie majandusele ainus ja parim elukindlustus, mida maailma turgudelt võimalik soetada. Usun, et siiani olen olukorra kirjeldamiseks kasutanud valdavalt tumedaid toone. Aga on ka helget, sest juba praegu kuuleme mujal – aga ka Eestis – julgustavaid hääli: kriis on läbi, hullem on möödas. Oletagem – ja ma tõesti kordan – oletagem, et surutise madalseis on seljataga ning seisame juba täna uue tõusu hakul. Kui lähtume majandusringkondade vanast tõdemusest, mille järgi kõik halvad otsused on langetatud headel aegadel ning kõik head otsused võetud vastu halval ajal, siis ju lausa peame küsima: missuguseid mastaapseid, tulevikku vaatavaid ja edasisi kriise vältivaid häid otsuseid on Eesti raskel ajal langetanud? Ma ei vaata siin ettevõtjate suunas ega uuri neilt, millised struktuurseid muutusi ja väärtuste ümberhinnanguid on sünnitanud lõppeva kriisi puhastustuli Eesti ärimaastikul. Mitte et need otsused ei oleks olulised või ei tahaks me neid teada. Vastupidi. Sellest sõltuvad Eesti töökohad ja jõukus, ka riigi suutlikkus panustada paremasse haridusse, turvalisusesse ja rahva elukvaliteedi paranemisse. Aga ettevõtja eest ei tee otsuseid valitsus ja parlament. Kui nad seda teeksid, ei saaks me rääkida ettevõtluse vabadusest. Küll aga loodan, et kui uue tõusu koidu kuma on juba näha, kui möödapääsmatud sundvalikud tehtud, siis hakkavad valitsus ja parlament mõtlema ka sellele, mida oleks vaja teha teisiti, mida vajab Eesti normaliseeritud tingimustes edasi liikumiseks. Kodanikena peaksime olema mures, et majanduslikult keerulisel ajal raamistab ühiskondlikku debatti ühelt poolt halastamatu süüdlaste otsimine ja teisalt tehtu kriitikavaba õigustamine. Tasakaaluka mõttevahetuse asemel hirmutatakse ja naeruvääristatakse. Meie ümber keev valimiskampaania jätab kohati mulje, et midagi pole muutunud; et erakonnad, meie poliitikaelu kese, pole millestki õppinud. Ikka lubab üks rohkem raha kätte ja teine kaotada mõne maksu. Suuremates linnades näib põhiküsimus olevat pigem selles, kas võim vahetub või jääb püsima, aga mitte selles, kuidas elu neis linnades sisuliselt muutuda võiks. Vaadates, millise positiivse usu, rahuliku meele ja kannatlikkusega on Eestis elavad inimesed talunud kriisi tagasilööke ja solidaarselt püksirihma pingutades säilitanud usku meie ühisesse hakkama saamisesse, siis näib, et poliitiliste otsuste langetajad ei oska seesugust avatust vääriliselt hinnata. Kui vahel küsitakse, mis on Eesti demokraatias jätkuvalt probleemiks, siis minu meelest on selleks monoloogiline ehk ühesuunaline suhtlus võimu ja avalikkuse vahel. Olgu tagasiside ja sidususe suurendamiseks mõeldud tänane Kärajapäev, kus ühes ruumis juba kolmandat korda koos esimene, teine ja kolmas sektor. Head kaasamõtlejad, kallid sõbrad. Ma tänan teid, et olete leidnud aega tulla nende teemade üle mõtteid vahetama. Loodan, et õhtul oleme targemad kui praegu. Soovin kõigile head käramist, tasakaalukust, kuulamisoskust ja täpselt sõnastatud mõtteid."
"Vabariigi Presidendi tervitus Villa Tammekannu avamisel Tartus 4. aprillil 2000","Meri",2000,"Lugupeetav Tartu ülikooli audoktor Olavi Granö, lugupeetavad Turu ja Tartu ülikoolide rektorid, lugupeetav akadeemiline pere, ministrid ja linnapea! Täna avatud Villa Tammekann ja homme sõlmitav Turu ja Tartu ülikoolide koostöölepe on sammud meie kahe rahva sajanditepikkuses teaduskoostöös. Ärgem laskem ennast häirida sellest, et kuningate ja keisrite ajal oli nii rahva kui teaduse tähendus tänasest erinev. Pidulik sündmus, mille tunnistajaks te olete ja millest ma kahetsusega olen sunnitud eemale jääma, kohustab meid täna mõtlema kolmele järeldusele. Esiteks tähelepanule, mida iseseisvuse kätte võitnud noored Eesti ja Soome riigid pöörasid haridusele veel siis ja juba siis, kui rindel käisid lahingud. Nad ei sundinud muusasid vaikima. Eesti kutsus Tartusse õppejõude naaberriikidest. Nimetagem täna ennekõike soomlasi Johannes Gabriel Granöt, Aarne Michael Tallgreni ja Arno Rafael Cederbergi. Nende andumusest sündisid koolkonnad. August Tammekann kutsuti pärast Teist maailmasõda Zürichi ülikooli külalisdotsendiks ennekõike seetõttu, et ta kuulus Granö koolkonda. Teiseks, iseseisvus tõi kaasa akadeemilise demokraatia. Avatud piirid avasid uusi akadeemilisi silmapiire. Noor August Tammekann õppis Helsingi ülikoolis ja väitles end seal litsentsiaadiks. Teadus ei talu poliitilisi piire. Kitsasse ruumi, piiratud oponentide ringi, liisunud argumentide õhustikku suletud teadus kaotab konkurentsivõime. Üksnes maailmale avatud teadus suudab regionaalset sünteesida globaalseks ja selle kaudu säilitada ja kindlustada ka teadusloomingu rahvuslikke väärtusi. Kolmandaks, luban endale ikka uuesti korrata oma lauset: kui tahame Euroopa rongi peale jõuda, peame rongist kiiremini jooksma. See on eestlaste kõige olulisem ajalookogemus. Eesti teaduse ja Eesti Vabariigi konkurentsivõimet tõstab iga üliõpilane ja iga teadlane, kes naaseb rahvusvahelistest teaduskeskustest oma Alma Materisse. Pikaks sammuks sellel teel on koostöö Tartu ja Turu ülikooli vahel. Selle koostöö kaitsvaks katuseks ja sümboliks on avatav Villa Tammekann. Ma tänan meie külalisi Turust ja soovin kogu akadeemilisele perele rõõmu uuest majast ja jõudu ühendatud teadustööle!"
"President Ilves Eesti Vabariigi iseseisvuspäeva aktusel 24. veebruaril 2016 Estonia kontserdisaalis","Ilves",2016,"Kallid kuulajad, siin ja kodudes. Maailm, Euroopa ja Eesti Euroopas on taas jõudnud suurte muutuste lävele. Ja kohati selle läve ka ületanud. Maailm muutub palju, muutub kiiresti ja on meie teha, kas paremaks. 21. sajandi elu ei kulge Eestile nii rahulikel teedel, nagu arvame end viimasest paarist aastakümnest mäletavat. Ometi ei tasu minevikku tagasi tahta. Seda enam, et ega me teda tagasi saa. Tänaseks on juba lugematuid kordi tunnistatud, et Nõukogude impeeriumi kokkuvarisemine ei toonud enesega kaasa ajaloo head lõppu. Vaba ühiskond ei saavutanud koos inimeste vaimse ja ainelise heaolu üldise kasvuga kõikjal lõplikku võitu. Mõelgem kasvõi meie saatusekaaslastest riikide peale. Juhtus hoopis see, et maailma jõujooned hakkasid nihkuma, põhjustades ühtaegu nii head kui halba. Näiteks rahvaste rännet, keskklassi õhenemist, üleilmastumist. Aga need nihked tõid kaasa ka tehnoloogia arengu, mis teeb unistused võimalikuks. Kui seda arengut õigesti kasutada, muutub ka inimese elu tulevikus paremaks. Ajaloo kulgemises midagi ette määratut ega paratamatut pole. Järelikult on see täis võimalusi. Ka Eestile. Tõsi, suur, ehk isegi murranguline aeg ja suured teod vajavad inimesi, kes tahavad, oskavad ja julgevad võtta vastutust. Teades, et aitäh öeldakse tagantjärele. Kui üldse. Head sõbrad. Viimase aasta vältel oleme ilmselt kõik tajunud Eestis uusi muresid, uusi hirme ja kasvavaid pingeid. Selle kõige alla on kirjutatud meie põhiküsimused: Mis saab meist?Mis saab Eestist?Mis saab Euroopast? Eesti muret võimendab kartus, et viimasel veerandsajandil taastatu ja uuesti loodu võib jälle kaduda. Meil on alati mure oma püsimajäämise pärast. See eristab meid paljudest teistest riikidest ja rahvastest. Aga, head kuulajad, täpselt samamoodi eristab meid ju ka veendumus, et Eesti pole nagu nood teised. Meie saame hakkama, meie oleme kiiremad, nutikamad, paindlikumad, meie leiame ja leiutame lahendusi. Mida olemegi veerand sajandit teinud. Hirm tundmatuse ees on mõistetav. Hoomamatus ongi mõnikord kõige koledam, sest see toitub lisaks tõsiasjadele ka eelarvamustest ja sageli otsestest valedest. Ent räägime siis sellest rahulikult ja ausalt. Kuigi see ei ole ehk kõige meeldivam sünnipäevajutt. Räägime Süüria sõjapõgenikest, räägime pagulastest. Jah, nende keele- ja kultuuritaust on meie omaga võrreldes väga erinev. Tõsi, vähemalt islamiusu äärmuslik ja agressiivne vorm läheb vastuollu Eesti elulaadi, väärtuste ja tõekspidamistega. Jah, terrorism on vaieldamatu risk mistahes riigi turvalisusele. Nende riskidega tuleb arvestada. Ja Eesti riik nendega ka tegeleb. Iga päev ja väga põhjalikult. Muu hulgas on ka see üks põhjuseid, miks ühtegi kvoodiga Eestisse määratud sõjapõgenikku siin veel pole. Kallid sõbrad. Meie põhiseadus paneb paika Eesti väärtusruumi, mis seisab vabaduse ja võrdsete õiguste alusel eesmärgiga hoida, kaitsta ja arendada Eesti riiki, rahvast ja kultuuri. Eesti riigivõim ei saa ega tohi ega ka kavatse nendest põhimõtteist loobuda. See on meie rahva kokkulepe, kus kirjas meie punased jooned, mida me ei ületa ise ega lase ka teistel. Siit edasi küsigem, asjalikult ja rahulikult: aga milline sisserändepoliitika võiks mahtuda nende punaste joonte sisse? Olen veendunud, et need tuhanded, kes meile igal aastal – ja nii juba aastaid – on siia immigratsiooni korras elama asunud, mahuvad kindlasti. Tõenäoliselt tuleme edukalt ka toime sõjapõgenikega, keda on mitu korda vähem ning kelle tausta oleme hoolikalt kontrollinud. Nii meil kui kogu Euroopal ja maailmal tuleb enesele teadvustada, et sõjad Lähis-Idas ja Aafrikas, sealne rahvastikuplahvatus ja vaesus on ajanud massid rändama. Tegemist on erakorralise olukorraga, mille lahendamiseks ÜRO vanad pagulaskonventsioonid ning ka mitmed Euroopa Liidu enda sisereeglid enam ei kõlba. Pole mõtet targutada, et õigel ajal jäeti õiged otsused tegemata. Praegu seisame koos teiste eurooplastega fakti ees. Lahenduse leidmine on raske, aga siiski vajalik. Euroopa Liidu välispiir tuleb pidama saada. Kogu Euroopa peab olema valmis sellesse panustama. Kui me hakkama ei saa, siis maksame selle eest vaba liikumisega Euroopa sees, õigusega, mida me peame loomulikuks. Need, kes on sõja eest põgenenud, Eesti julgeolekut ei ohusta. Kes soovivad elada Euroopa ja seega Eesti väärtusruumis ja meie moodi, tuleb vastu võtta. Ülejäänud ehk siis pelgalt majandusmigrandid ja õnneotsijad tuleb tagasi saata, mida näiteks Soome on eeskujulikult asunud ka tegema. Kaugeltki mitte kõik tulijad pole pärit sõjakolletest. Neil tuleb aidata luua heaolu oma kodus. Aga hoopis teine asi on päris põgenikud. Neid peame aitama nii inimeste kui eurooplastena. Muu hulgas põhjusel, et meid rahvana põhiseaduses kaitsvate punaste joonte sisse mahuvad unistuste ja õiguste kõrval ka kohustused. Põgenike ja pagulaste hulgas on väga erinevaid inimesi. Nagu igal pool, ka Eestis. Kurjategijatest geeniusteni. Jätkugu meil oskust ja tahtmist neil vahet teha. Et võimalikke terroriste eemal hoiaksime, aga järgmise Süüria põgeniku lapse endale ka saaksime - nagu oli Steve Jobs. Selleks tuleb meil mõistlikult talitada, hirmu ja ähvardamiseta. Võib-olla aeg-ajalt meenutades lähiajalugu, neid inimesi, kes põgenesid pommitamise, tapmise, vangistamise ja vägivalla eest. Ei, ma ei räägi süürlastest. Räägin 70 tuhandest eestlasest, kes 70 aastat tagasi põgenesid üle mere. Aga mitte ainult. Räägin ka neist sadadest tuhandetest ida-eurooplastest, sealhulgas ka Eesti elanikest, kes on viimase kümnendi jooksul siirdunud õppima, asunud tööle või läinud pere juurde Lääne-Euroopasse. Me teame, et ""Poola torumees"" on ebaõiglane ja solvav kujund nagu ka Soome meedias sarjatud ""Eesti kriminaal"". Samamoodi kõlab kogu rahvale kleebitud ebaõiglase sildina väljend ""Süüria terrorist"". Hea Eesti rahvas. Põhiseadus paneb presidendile selge kohustuse seista hea Eesti välispoliitika ja riigikaitse käekäigu eest, osaleda selle kujundamises ja elluviimises. Asjadele sellelt positsioonilt vaadates pean tunnistama, et olen mures. Just seoses selle kriisiga. Ma kardan, et praegune pagulaskriis võib viia Euroopa Liidu – Eesti turvalisuse ja julgeoleku ühe samba – lagunemiseni. Äsja hoiatas Itaalia peaminister avalikult, et need Ida-Euroopa riigid, kes ei aita pagulaskriisi lahendamisele kaasa, riskivad Euroopa Liidu struktuurifondi toetuste vähendamisega. See pole tühine ähvardus, sest kuluaarivestlustes on sama teema samas võtmes üles võtnud ka teised riigid. Need riigid, kelle sissemaksetest struktuurifondid koosnevadki. Samuti NATO puhul. Kui Itaalia ja Saksamaa tagavad ja maksavad solidaarsusest kinni meie suveräänse õhuruumi puhtuse, siis põhjusega mõõdavad nad Eesti tegevust ka seal, kus me ise võiksime ja peaksime solidaarsed olema. USA sõdurid on Eestis, et meid kaitsta, ja kui vaja – meie vabaduse eest võidelda. Nad väärivad selle eest vähemalt lugupidamist. Mitte mõne kohaliku poliitiku soovitust, et mustanahaline sõdur peaks peksasaamise vältimiseks kogu aeg vormiriietust kandma. Selliste hoiakute taga peituv arusaam, et Eesti saaks olla mini-Šveits Venemaa külje all, kuulub juba absurdi rubriiki. Kuidas on üldse võimalik seesuguse enesepettuseni jõuda? Enesekesksust ja teiste muredega mittearvestamist peetakse väikluseks. Kui oleme väiklased, siis oleme väiksemad. Kui oleme väiksemad, läheme vähem korda neile, kes me vabadust aitavad kaitsta. Sestap peame olema suuremad. Hingelt suuremad. Head kuulajad. Täna hommikul Toomkirikus kõneles peapiiskop Viilma oma jutluses kristlikest, aga tegelikult eesti väärtustest, mis nõuavad meilt enamat kui pelgalt sallivust; mis eeldavad meilt kaasamist, hoolivust ja armastust. Igaüks meist loeb, ja meile peab korda minema igaühe käekäik. Me ei tohi leppida mitte ühegi kaotsi läinud inimesega. Iga edukalt lõpetatud eesti keele õpe, iga puudega inimesele tekitatud ligipääs, iga edukalt ümberõppinud ja uue töökoha saanud töötu on meie kõigi võit. Kui Eesti jätab tähtsad asjad tähelepanuta, siis upume aegamisi asendustegevuste sohu. Nende puhul, kellele on antud ja kes on võtnud vastutuse Eesti käekäigu eest, on seesugune ekslemine lubamatu. Seepärast olen ka mures kõigi nende tundide pärast, mida raisatakse juba teist aastat vaidluste peale, kuidas kaks täiskasvanud inimest oma eraelu korraldama peaksid või tohiksid. Nii ju ei jäägi aega, et arutleda palgavaesuse, hariduse tuleviku, Eesti maksusüsteemi, teadusesse ja arendusse investeerimise üle, ning Eestile hädavajalike Euroopa Liidu poliitikate üle. Loodetavasti räägin paljude eest ja nimel, kui palun valitsusel ja Riigikogul tegeleda pigem edasiviivate ideedega kui üksteisele ära panemisega. Pole vaja end välja vabandada valijate viimasest tahteavaldusest sündinud poliitilise paratamatusega. Mis, nagu olen poliitikute endi suust palju kuulnud, andis võimu ainuvõimalikule kombinatsioonile. See sundseis ei tohi aga viia olukorrani, kus jätame vajalikud otsused tegemata, ennast õigustades, et ega alternatiivi ju niikuinii ei ole ega tule. Koalitsioonivalitsusele sobib konsensuse püüe, aga see ei pea olema reegel. Miks ei võiks teha otsuseid vajadusel hääletades? See on loogiline ja valitsuse seaduses ette nähtud. Valitsuse praegune toimimisviis on muutnud ta lubamatult aeglaseks ja nõrgaks, otsustamise sageli pea võimatuks. Selle asemel käib malepartiidele omane kombineerimine. Kui teie teete seda, siis saame meie toda. Riigikogu aga kipub omavahel rääkimise, sisulise arutelu ja võimalikult paljudele sobiva lahenduse poole püüdlemise asemel käituma jäigalt. Armsad kaasmaalased, praegusel segasel ajal saabki Eesti oma väiksuse, paindlikkuse ja nobeduse eeliseid ära kasutada. Otsustades ja lahendusi leides. Pöördeline aeg annab võimaluse nutikatele ja julgetele. Täpselt nii, nagu juhtus 25 ja samuti pea sada aastat tagasi. Ärme siis võta tänast turbulentsi üksnes ähvardava õnnetuse ja ohuna. Ehk on see hoopis võimalus järgmiseks hüppeks, mis tähendab uusi ja kaasaegseid töökohti, edukat ja hakkama saavat Eestit, kus kõigil on parem ja turvalisem elada. Head sünnipäevalised. On hetki, mil tahaksin midagi joonistada või pilli mängida. Ma kujutan ette, kuidas see välja näeb või kõlab. Aga paraku ei tule ei pilt ega pala kunagi välja nii, nagu tahaksin. Eestit vaatame igaüks umbes nii. Minul, Sinul on ettekujutus oma unistuste Eestist, aga tegelikkuses jääb alati midagi puudu. Mida ulmelisem on ettekujutus, seda suurem ka pettumus. Oma joonistamist ja pillimängu ausalt hinnates annan endale aru, et pidanuksin nooruses rohkem joonistama ja vähem klaveritunde vahele jätma. Või ka lohutan end, et andest lihtsalt ei piisa. Miks aga on nii, et kui Eesti ei tule soovitud kujul välja, siis on ikka süüdi keegi teine. President, valitsus, opositsioon, ärimehed, Venemaa või Euroopa Liit. Ikka on süüdi keegi teine, aga mitte kunagi mina ise. Riiki joonistame pidevalt ja läbi aja ja üheskoos. Kellelgi pole õigust süüdistada teisi, kui ise seejuures peeglisse ei vaata. Eesti riik ei ole meile hoomamatu, kauge ega võõras. Me hoolime ja muretseme, me ei karda oma hirme välja näidata. Oleme olnud 25 aastat taas oma maa peremehed. Meil on vabad ja ausad valimised. Igaüks võib siin end teostada, kui on oskusi ja pealehakkamist. Jah, tuleb endal pingutada, olgu siis õpingutes, tööl, seltsingus või oma firma loomisel. Kuldsel kandikul ei kanta kellelegi midagi ette. Ja pealegi – kas kandikul ette kantut oskame ka väärtuslikuks pidada? Muidugi võime leida õigustusi tänastele probleemidele orja-ajast ja okupatsioonist. Paljud riigid nii just teevadki. Meilgi on oht minevikku tarduda, lohutades end ajatu tarkusega, mille järgi tulevikuta elab see, kes minevikku ei mäleta. Aga ma ei taha, et kommunistliku Ida-Euroopa riigi või eks-kommunistliku riigi kuvand jääb meid saatma. Ja me ei tohi seda kuvandit ka ise võimendada. Kui mõtleme tagasi Eesti viimasele veerandsajandile, siis märkame, et oleme saavutanud edu eelkõige seal, kus oleme julgenud teha uutmoodi ja teistmoodi. Kiired ja otsustavad reformid, moodsa tehnoloogia kasutuselevõtt, viimasel aastakümnel ka vabakonna jõuline esiletõus ühiskonna arengu mõjutamisel. Ärme siis kaota seda söakust, sest muutuvas majanduskeskkonnas ja tööturul võidavadki need, kes on julged, kiired ja paindlikud. Nagu viimase veerandsajandi Eesti on olnud. Või nagu on leidnud matemaatik ja pangajuht Robert Kitt, tsiteerin: ""Meie majandus on laiapõhjaline ja hajutatud — Eesti Nokia on see, et meil puudub oma Nokia."" Just kunagised ebapopulaarsed otsused, alates omandi- ja pensionireformist kuni masu-aegsete kärbeteni, osutusid hiljem just nendeks sammudeks, mille tõttu Eesti täna eristub ning mille toel raskustele vaatamata edasi liigume. Nüüd on aeg end taas kokku võtta ja teha otsuseid, mis vastavad Eesti tänastele vajadustele ja homsetele ootustele. On aeg riigimehelikkuseks. Peaasi on mitte karta. Pole ka põhjust. Me oleme ju julgenud ja osanud ja teinud. Mitu korda ja hästi. Oleme hirmudest üle saanud, pärast komistamist uuesti tõusnud ja edasi rühkinud. Hea Eesti rahvas, me oleme olnud tublid. Igaüks me enam kui miljonist. Tänasel pidupäeval tasuks igaühel meist esitada endale küsimus ja sellele mõttes vastata: Kas konserveerime end või avame? Kas oleme kartlikud või julged? Eesti sai vabaks, sest ligi sajand tagasi usuti ja julgeti. Rahvana, mitte poliitikutena. Meil polnud ju tookord üldse oma institutsioone. Saime vabaks teinegi kord, usus oma võimetesse teha paremini, tegutsedes koos, ületades vanu vastuolusid. Olime oma otsustes vabad, nähes ja haarates võimalusi. Ja seda oleme teinud sest ajast saati. Oleme tunnetanud vabadust võimalusena, mitte koormana. Neil nädalatel internetti ilmunud videod, kus muust rahvusest inimesed räägivad Eestist, on mulle olnud eriti inspireerivad. Näeme ja kuuleme, kuidas mujalt tulnud inimesed leiavad Eestis võimalusi midagi teha, oma unistusi ellu viia, tunda end turvaliselt. Nad ammutavad meie loodusest rahu ja tasakaalu ega märka halli ja külma. Nad õpivad ära meie keele. Nad tahavad siin elada. Nad veenavad ka meid – jah, meidki! –, et Eesti on jätkuvalt võimaluste maa. Kui ma mõtlen Eestile, siis just siin näen vabadust end teostada. Läbi pingutuse ja eneseusu. Siin on maa, kus vabadus pole ammu enam reliikvia, saati siis veel viimne. Ma näen juba praegu, kuidas Eesti tirib ja lükkab oma eeskuju ja tööga ülejäänud Euroopat 21. sajandisse, et me ühine Euroopa suudaks konkureerida kiiresti muutuvas maailmas. Sellises Eestis tahame elada, siia tahavad tulla parimad. Sest siin on võimalusi, mida mujal pole. Me jõuame sellise Eestini, kui hakkame mineviku õppetundidena võtma oma edulugusid, mitte enam kitsalt ajaloolist ülekohut ja rahvale osaks saanud kannatusi. Kui hakkame õppima sellest, kus ja kuidas Eesti on teistest paremini hakkama saanud. Innovaatilisest ja loovast mõtlemisest, julgest tegutsemisest. Ellu viidud visioonidest, mitte visiooni konverentsidest. Avatus teeb Eesti suuremaks, väiklus väiksemaks. Meie ei ole väikesed. Meie saame suureks olemisega hakkama. Me tuleme toime. Me jääme püsima. Peaasi, et me ei karda, ei löö endas kahtlema ega klammerdu minevikku. Valiku julguse ja hirmu, suuruse ja väiksuse, tuleviku ja mineviku vahel langetame vaid meie ise. Head iseseisvuspäeva! Elagu Eesti!"
"President Toomas Hendrik Ilves Soome lahe aasta 2014 avamisüritusel Tallinnas, Eesti Meremuuseumis 10.02.2014","Ilves",2014,"Mul on hea meel tervitada teid rahvusvahelise Soome lahe aasta 2014 avamise puhul. Soome laht on meie selle ranniku rahvaste ühine meri. Meie kõigi huvides on Soome lahe hoidmine ja kaitsmine; see, et Soome lahe vesi oleks puhas ja selle rannad kaunid. 2014. aasta kuulutamine Soome lahe aastaks on oluline samm, et seda meelde tuletada ja selle nimel tegutseda. Soome lahe eest vastutame eelkõige meie, kes me selle lahe ääres asume ja elame. See on eelkõige Eesti, Soome ja Venemaa ühine vastutus, et meie elukeskkond oleks puhas. See ei tähenda, et lahe kaldal tuleks inimtegevust vältida. Vastupidi, loodan, et me vastastikune suhtlus üle lahe üha tiheneb; et laht ühendab meid üha enam meie naabritega. Me peame soosima ja toetama inimeste tegevust rannikul ja merel, kus see tänu okupatsioonile on aja jooksul mõnevõrra haihtunud. Aga me peame ka vastutama selle tegevuse eest; oma mere loodust hoides, mitte seda kulutades. Soome lahe aasta eesmärk on anda hoogu Eesti, Soome ja Venemaa vahelisele kolmepoolsele koostööle just lahe keskkonnaseisundi parandamiseks. Et seda paremini teha, selgitavad kolme riigi teadlased koos välja lahe täpse olukorra; aasta lõppedes teevad nad ettepanekud, kuidas seda aastaks 2021 parandada. Viimati peeti Soome lahe aastat 18 aastat tagasi, 1996. aastal. Tollal oli luubi all eelkõige keskkonnaohtude teadvustamine. Vahepeal on kõik riigid lahe kaldal teinud investeeringuid lahevee olukorra parandamiseks, pöörates eriti tähelepanu olme- ja tööstusreovee puhastamisele ja ka ohtlike jäätmete käitlusele. Eesti on viimase kümne aasta jooksul investeerinud Soome lahe vee seisundi parandamiseks üle 600 miljoni euro. On rekonstrueeritud ja ajakohastatud reoveepuhasteid, likvideeritud jääkreostust ja suletud jäätmehoidlaid. Palju on tehtud Kirde-Eesti tööstussaaste vähendamiseks; näiteks suleti Sillamäe jäätmehoidla otse Soome lahe kaldal, mis tootis ligi kolmandiku Eesti lämmastikusaastest Soome lahele. Merekeskkonna kaitsel on juba palju juba ära tehtud. Selle eest aitäh kõigile, kes on sellele kaasa aidanud. Tänaseks on meie merelaht oluliselt paremas seisus kui ta oli aastakümnete eest. Aga ees on hulk tööd, mis nõuab kõikide Soome lahe rannal paiknevate riikide tähelepanu ja meie kõigi ühist tegutsemist. Vaja on pöörata tähelepanu ka maismaal toimuvale reostusele, mis jõuab jõgedest merre. Kõrge on ka naftareostuse oht. Läbi Soome lahe veetakse praegu ligi 200 miljonit tonni naftat ja naftasaadusi aastas. Soome laht hakkab, arvestades tema väiksemat sügavust, olema Molucca ja Hormuzi väina kõrval üks suurima naftaveo koormusega lahtesid kogu maailmas. Õnnetuse risk ohustab kõiki Läänemere rahvaid, aga eriti kolme Soome lahe äärset riiki, mistõttu just meie peame sellega kaasnevate riskide ennetamiseks eriti palju vaeva nägema. Soome lahel on oodata laevaliikluse edasist kasvu; sadamate laiendamist ja uute sadamate rajamist; kasvab merepõhja rajatiste, kaablite ja torude hulk; kasvab ka turism merel ja randadel. On oluline selle kõige mõju kaardistada ja mõelda, kuidas elavdada inimtegevust nii, et see meie haavatavat mereloodust ei hävitaks. Seekordse Soome lahe aasta jooksul lisandub koos tehtavatele teadusuuringutele uue mõõtmena Soome lahe ääres elavate inimeste kaasamine keskkonnaprobleemide teadvustamisse ja lahenduste otsimisse. See on ka põhjus, miks me kolleegidega Soomest ja Venemaalt asusime toetama Soome lahe aastat ja oleme selle patroonideks. Omalt poolt õnnitlen kõiki Soome lahe aasta korraldajaid kolmes riigis tänuväärse projekti teokssaamise ja käivitamise puhul. Soovin siinviibijaile sisukat ja inspireerivat arutelu. Teadlastele, uurijaile, otsustajaile, ametnikele ja aktivistidele – kõigile, kes aitavad meie merd hoida ja kaitsta –, soovin tegusat ja tulemusrikast aastat. Meie ühise mere tulevik on täna teie kätes, meie kõigi kätes."
"Vabariigi President EV 100 raamatusarja avateose esitlusel","Kaljulaid",2018,"Tervist, kallid raamatusõbrad. Tõepoolest, kudunud olen Heimtalis ja Vabaõhumuuseumis ja kudunud on ilmselt siinviibijatest paljud nii päriselt sellesse meie füüsilisse kingituse vaipa, aga tegelikult ka nii, nagu selle raamatu autorid ja teised siinolijad, oleme me kõik kudunud oma eluga meie viimast veerandsada aastat. See on olnud imeline periood, kus me oleme saanud teha ise otsuseid omal maal. Ka sellele eelnenud palju keerulisemad ajad oli tegelikult sellised, kus kõik need, kes sel ajal toimetasid, püüdsid teha ajast ja olust lähtuvalt just nii, et Eesti saaks ikkagi olla selline koht, mida lastele ja lastelastele edasi pärandada. See ei saagi ju kõigil põlvkondadel tulla välja ühtemoodi, sellepärast, et meie ajad ja olud on väga erilised, väga erinevad, aga kõik on seda püüdnud. Ja sellepärast on see esimene raamat, esimene raamatupaar – sest nii pikk on Eesti ajalugu küll, et ühte raamatusse enam ära ei mahugi – meile väga tähtis. See raamatusari, umbes nelikümmend teost Eesti elu lõimedest – moest, kultuurist, ajaloost – see on sümboolne algatus sellele juubelinädalale. Täna esmaspäeval alustame me raamatuga. Miks on raamat eestlasele ja eestlaseks olemisele väga tähtis? Sellepärast, et raamat on kättesaadavaim kultuuriliik, üks odavamaid kultuuriliike tegelikult oma ajakulu mõttes. Jah, ta maksab päris palju mõnikord ja oli kindlasti kallis ka meie esivanematele, siis kui raamatuid oli veel päris vähe ja nende tootmine oli tõepoolest kallis. Raamatuid ei olnud palju, aga see üks , mille abil oma lapsi lugema õpetada, see oli siiski igas kodus enam-vähem ikkagi olemas. Ka juba päris ammustel aegadel. Jah, see raamat oli tõenäoliselt Piibel. Esimese iseseisvusperioodi jooksul sai raamat väga oluliseks tööriistaks eestlane olemise jaoks. Ja see sai võimalikuks sellepärast, et juba tollel ajal oli meil täiesti iseenesest mõistetav, et kirjaoskus on absoluutne. See tundub meile selline võibolla isegi kohatu meenutus, sest loomulikult, niikaua kui on olnud tähed, on osatud lugeda ja niikaua, kui on eesti keelt kirjutatud, niikaua oleme me osanud lugeda. See ei ole iseenesestmõistetav. See on olnud tohutu väärtus, et meie emad on saanud lapsi lugema õpetada, et meil on alati olnud võimalik käia külakoolis vähemalt niipalju, et sa said lugemisegi selgeks. Ja niimoodi ongi raamat see, mille sa saad võtta siis, kui sul on ka ainult kümme või viisteist minutit ja sul ei ole aega minna laulu- või pasunakoori, teatrisse või kinno. Või sul ei ole seda võimalustki. Siis on raamat ikkagi see kultuurikandja, mille sa saad võtta. Ja sellisena on ta kindlasti kiirabi, kui on tarvis midagi hingele. Ma arvan, siin ei ole kedagi, kellel ei oleks võimalik minna kodus kapi juurde, lasta silmad üle ja võtta sealt see sisustaja tänasesse päeva ja eilse mõtestamisse. Mart Laar ja Toomas Hiio on kirjutanud meile veel ühe raamatu, mille abil me saame mõelda, mis oleks võinud minna teisiti. Just sellel aastal, kui Eesti Vabariik saab sada, tuleb osata olla tänulik selle üle, kui on läinud hästi. Mõelda tagasi nendele murde- ja otsustamiskohtadele ja püüda aru saada sellest, kas see ikka on nii iseenesestmõistetav, et me oleme täpselt seal, kus me omadega oleme. See ei ole olnud rahulik ajavool, mis on kandnud meid siia. See on olnud keeruliste otsuste jada, mis on meid siia toonud. Absoluuti ei ole, kindlasti oleks olnud võimalik teha otsuseid, mis oleks loonud meile veelgi ilusama oleviku. Ent tõele näkku vaadates on olnud ilus sajand. Ja see on ilusasti nende kaante vahele kokku võetud. Ma soovin meile kõikidele head lugemiselamust. Mina tean, et ma ei jõua neid raamatuid sel nädalal lugeda ja ma kadestan neid, kellel on selle jaoks aega. Ma tõesti soovitan – mõtleme selle peale tänutundega, kuidas otsustajad on teinud otsuseid nii nagu nemad said, ja kuidas kõik Eesti inimesed on elanud elu nii hästi kui nemad said, aja ja olude kiuste. See tekitab aukartust ja seda on mõtet tunda ning teeb selle peonädala väga ilusaks."
"Vabariigi President Bulgaaria Vabariigi presidendi T.E. hr Georgi Parvanovi ja proua Zorka Parvanovi pidulikul õhtusöögil Eesti Vabariigi presidendi ja proua Ingrid Rüütli auks Sofias, 26. mail 2005","Rüütel",2005,"Austatud härra president, Austatud proua Zorka Parvanova, Ekstsellentsid, daamid ja härrad! Mul on suur au alustada oma riigivisiiti teie maale teie kaunis pealinnas Sofias. Siia saabumise hetkest alates oleme me adunud sõprade seas viibimise sooja tunnet. Siin - erinevate mõjude ristumiskohas, mõistame selgelt meie kontinendi mitmekülgset ajalugu. Kui mõelda tagasi meie rahvaste ajaloole, siis leiame palju ühiseid momente. Paiknedes suuremate riikide vahetus naabruses, on meid mõlemaid tihti riivanud ajalootormide keerised. Need on meid küll räsinud, aga alati oleme leidnud endas jõudu, tarkust ja visadust neist jagusaamisel ning oleme iseendaks jäänud. Käesoleva riigivisiidiga soovin jätkata sisukat ja viljakat kõrgetasemelist lävimist meie riikide vahel. Täna tuleb meil ühiselt teha pingutusi poliitilisel, julgeoleku ja majanduslikul tasandil, kuna oleme mõlemad NATO liikmed ja õige pea on meist saamas ka partnerid Euroopa Liidus. Sellel põhjusel on minu saatjaks siin visiidil arvukas äridelegatsioon. Olen kindel, et siin sõlmitud kontaktidest sünnib tublisti kasu, mis väljendub meievahelise lävimise tihenemises ja teineteise põhjalikumas tundmaõppimises. Austatud härra president! Olen õnnelik, et võin viibida siin sellel ajaloolisel momendil - 2005. aasta kevadel, mil Bulgaaria on kirjutanud alla liitumisleppele Euroopa Liiduga. Vaid kaks nädalat tagasi kiitis teie parlament suure häälteenamusega heaks Euroopa Liiduga ühinemise leppe, mis võimaldab riigil saada 2007. aastal selle ühenduse liikmeks. Selline edu väärib kahtlemata kõrget tunnustust, mis sai võimalikuks ainult tänu tugevale tahtejõule, usule ja veendumusele, mida teie rahvas, teie valitsused on kindlameelselt järginud, ületades skeptitsismi ja kahtlused. Eesti kogemus on näidanud, et liitumine Euroopa Liiduga on tugev arengu ja stabiilsuse tegur. NATO-l on küll jätkuvalt keskne roll Euroopa kaitse ülesehitusel, kuid samas hõlmab Euroopa Liit üha enam meie kontinendi poliitilist ruumi. Olen sügavalt veendunud, et Euroopa Liit peab suutma tugevdada oma positsiooni ja aina rohkem ühehäälselt kaasa rääkima rahvusvahelisel areenil. Ainult nii võime tagada, et Euroopa poliitiline osakaal vastaks täielikult tema majanduslikule mõjule. Maailmas, mida lõhestavad arvukad pingekolded, on tugev ja ühtne Euroopa tasakaalustavaks jõuks, millega me kõik võidame. Euroopa Liiduga liitumise perspektiiv aitas kaasa kiirete ja ulatuslike sotsiaal-majanduslike reformide läbiviimisel Eesti ühiskonnas. Ühtlasi fokuseeris see kogu riigi administratsiooni tegevuse ja eesmärgid. See on väärtuslik kogemuste pagas, mida oleme valmis Bulgaariaga jagama. Küllap teate, et Eestil on traditsiooniliselt tihe koostöö nii Balti kui ka Põhjala riikidega. Meie jaoks on Põhja-Balti koostöö jätkuvalt oluline ja kindlasti pakub selline tegevus huvi Bulgaariale, kuna paljut sellisest regionaalsest koostööst on võimalik rakendada ka Balkani poolsaarel. Mul on hea meel, et meil oli võimalus nimetatud teemasid koos arutada. Sellega jätkasime usalduslikku dialoogi, mis Bulgaaria ja Eesti vahel on välja kujunenud. Meie riikide vahelistes poliitilistes, majandus- ja kultuurisuhetes, nii kohalikul kui isiklikul tasandil ülesehitatu on juba täna esiletõstmist väärt. Enda, abikaasa ja kogu delegatsiooni nimel tahan teid veelkord tänada, härra president, külalislahkuse ja soojuse eest, millega meid siin on vastu võetud. Lubage mul tõsta klaas Bulgaaria rahva õitsenguks, meie riikide vahelise sõpruse märgiks ja teie isikliku õnne ja edu terviseks! Teie terviseks!"
"Vabariigi President pidulikul tseremoonial “Eesti tänab” 22. veebruaril 2006 kell 16 Kadrioru lossis","Rüütel",2006,"Austatud teenetemärkide kavalerid, õnnitlen teid Eesti Vabariigi kõrge tunnustuse puhul! Ühiskonna elujõud lähtub tema liikmetest. Seetõttu ei tohi silmist lasta inimeste elulisi huve, igaühe soovi olla õnnelik ja leida eneseteostust võimaldavat tööd. Tasuks on pühendumine, mis aitab ühiskonnal saavutada oma eesmärke. Just see viib edasi ka Eestit. Teie olete pälvinud oma riigi teenetemärgi austuse- ja tänuavaldusena selle eest, et teie ülimaks püüdluseks on Eesti edenemine. Kutsumust ja tõekspidamisi järgides olete oma meisterlikkuse või vaprusega andnud Eestile tänase näo. Tänan teid suure pühendumuse eest! Teist igaühe panus on ainulaadne, olgu see siis seotud haridus- või kultuurieluga, tööga omavalitsuses või riigiametis. Vabadusvõitlejad on innustanud rahvast oma ideaalitruudusega. Sõjaväelase ja korrakaitsja ametis olete ilmutanud mehemeelt ja pidevat valmisolekut katsumusteks. Vereandjate omakasupüüdmatu abi on päästnud tuhandeid elusid. Te kõik olete andnud suurepärast eeskuju meie lastele. Just niisuguseid tublisid inimesi tänab Eesti oma iseseisvuspäeva künnisel. Teie ja veel paljude ühiskonna teenimisele pühendunud inimeste teod kinnitavad veendumust, et meie rahvale olulised väärtused jäävad kestma, nii nagu ka demokraatlik Eesti riik. Soovin teile kaunist iseseisvuspäeva ning palju rõõmu oma riigist!"
"Vabariigi Presidendi esinemine Poola parlamendi Senati ja Seimi ühendatud väliskomisjoni ja kaitsekomisjoni ees 28. aprillil 1998","Meri",1998,"Tagasi Poolas Austatud Senati ja Seimi esimehed, lugupeetud rahvasaadikud, daamid ja härrad, minu viimasest külaskäigust Poolasse on möödunud neli aastat ja 51 nädalat. Need viis aastat, mis on veedetud 1990ndate aastate Euroopas, tekitavad kiusatuse rääkida pikalt-laialt positiivsest arengust, mis selle aja jooksul on toimunud - ajavahemikus, mida võiksime nimetada ajastuks; ajastuks, mille kestel Eesti on kindlustanud oma iseseisvust ja Poola taasomandanud oma loomuliku koha Euroopas. Tean, et selle kiusatuse ohvriks langes ka minu hea kolleeg Vaclav Havel, kõneldes siin Varssavis kuu aega tagasi. Siit võib ühe sammuga sattuda nostalgialõksu, meenutades igatsusega vabadusvõitluse võidujoovastust ja rahvaühtsust ning kahetsedes selle asendumist igapäevamuredega. President Havel vältis seda lõksu, käsitledes igapäevamuredena Tsehhi, Poola ja Ungari konkreetseid ülesandeid NATOga liitumisel. Kuid vajadus seda arutada on ju sulaselge rõõm. Minu tänane rõõm on eeskätt rääkida Eesti ja Poola ühispositsiooni kujundamise vajadusest ja võimalustest läbirääkimistel Euroopa Liiduga. Aga rõõm siin esineda on mul ka sellepärast, et päev, mil Balti riigid omakorda NATOga liituvad, rakendades seejuures Kesk-Euroopa riikide kogemusi, ei olegi ehk enam kaugel - seda suuresti tänu just Poola vastutustundlikule hoiakule. Poola on poliitiliste avalduste kõrval tegudes näidanud, et poolaka süda ei saa rahu enne kui ka eestlane end kindlana tunneb - seda kinnitab muuhulgas ka Poola aktiivsus regionaalses kaitsekoostöös, nagu ka Eesti ohvitseride koolitus Poolas, mida eelmise visiidi ajal alles kavandasime. Vajadus möödunud viiest aastast kokkuvõtet teha ei ole mulle siiski mitte ainult kiusatus, vaid ka kohustus. Viie aasta eest rõhutasin, et Eesti ja Poola kuuluvad kokku oma elavas ajaloolises kogemuses ning sellest võrsunud vastutustundes demokraatia ees. Ütlesin ka, et meid ühendavast Läänemerest võib saada ühinevat Euroopat kujundav telg. Nüüd on aeg küsida: kuidas oleme osanud oma võimalusi kasutada? Poliitiliste sidemete tasandil kindlasti edukalt. Geograafilisest tõest, et Poola on Eestile lähim sõbralik suurriik - ja peagi NATO liige - on saanud aksioom igapäevadiplomaatias. Esiteks on rõõm tõdeda, et meie kahepoolsed diplomaatilised suhted on jõudmas sellele arusaamale vastavale tasemele - me oleme vastastikku pealinnades esindatud, meie lepingutebaas on põhjalik, meie riigitegelased on tihti visiitidel ja vastuvisiitidel. Kõike seda ilu rikub küll silmatorkava auguna vabakaubanduslepingu puudumine ning märksa vähem agar suhtlemine rohujuuretasemel, kuid rahvusvahelisel vaatlejal ei teki kahtlust, et Eestil ja Poolal on ühised huvid, mis võimenduvad koostöös. Olgu selle näiteks siis diplomaatiliselt täpselt ajastatud ja praktiliselt president Kwasniewski organiseerimisel teoks saanud Poola, Ungari ja Te ehhi ning Balti riikide kohtumine NATO Madridi tippkohtumise ajal; meie ühine huvi ja abi Ukrainale, mille üheks vormiks on ka Poola jaUkraina presidendi kaasamine Balti riigipeade nõupidamistele; või siis mõlema riigi poolt selgelt väljendatud soov heanaaberlike suhete arendamiseks. Poola on selles osas regiooni võtmeriik, Poola tegevus Leedu, Saksamaa, Ukraina suunal on Euroopas eeskujulik. Eesti ja Venemaa suhteid ei saa veel kahjuks nimetada eeskujulikuks, kuid olen kinnitanud, et arendame neid kolmest lihtsast ja üldkehtivast printsiibist lähtudes - tuginemine rahvusvahelisele õigusele, pikaajalisele perspektiivile ja vastastikusele kasule. Eesti kui stabiilne ja jõukas Euroopa Liidu liikmesriik Venemaa läänepiiril vastab kõigiti Moskva huvidele, ja see saab aina selgemaks ka Venemaal. Teiselt poolt on Eestile algusest peale selge olnud, et see stabiilsus ja jõukus, aga laiemalt sõltumatus ja integratsioon Läänega on saavutatav ainult kiire majandusliku arengu ning laialdaste, efektiivsete reformidega. Poola oli esimene postkommunistlik riik, kes käivitas ränga e okiteraapia, ning jõudis ka esimesena püsiva, stabiilse arenguni. Eesti stardipositsioon oli viletsam ja me alustasime hiljem, kuid oleme siiski jõudnud laieneva Euroopa Liidu läbirääkimiste laua taha Poolaga ühel ajal. Ma ei pea teile meenutama e okiteraapia raskusi, aga ma tahaksin teile kirjeldada Eesti tänast päeva ja selgitada meie edu alust. Kutse liitumiskõnelustele iseloomustab Eesti majanduse tunnusjooni: arenenud vabaturg, liberaalne kaubandusreu iim ja üldine dünaamiline kasv. 1997. aasta 10-protsendiline majanduskasv oli tegelikult nii kõrge, et tekitas kartuse, kas Eesti majandus pole mitte üle kuumenemas. Oleme püüdnud seda ohtu vähendada, kasutades agressiivsemat makromajanduspoliitikat, ning konservatiivsemate tulevikuväljavaadete järgi on 1998. aastaks oodata sisemajanduse kogutoodangu kuueprotsendilist kasvu. Selle statistika taga on Eesti iseseisvumise järel tehtud poliitilised, administratiivsed ja majanduslikud valikud. Kurss on olnud püsiv, hoolimata muudatustest valitsuses ja parlamendis, ning see on üks põhjustest, miks Eesti kutsuti esimeste hulgas Euroopa Liidu ühinemisläbirääkimistele. Meie reformides oli seitse olulist aspekti: 1. Eesti põhiseaduse kohaselt peab parlament vastu võtma tasakaalustatud eelarve. 2. Me rajasime oma rahareformi valuutafondi põhimõttele, kasutades fikseeritud 8:1 vahetuskurssi Saksa margaga. Selle tulemusel on vahetuskurss 1991. aastast saadik stabiilne püsinud ja inflatsioon pidevalt vähenenud. Eesti inflatsioonitempo oli 1997. aastal 11 protsenti. 3. Kaubanduspoliitika reformimisel rajas Eesti kohe avatud ja tariifivaba kaubandusreu iimi - ühe liberaalsematest kogu maailmas. Eestil on töötavad vabakaubanduslepingud Euroopa Liidu, EFTA, Läti, Leedu, Ukraina, Te ehhi Vabariigi ja Türgiga. Kui arvestada kõiki Eesti vabakaubandusleppeid, siis ületab Eesti toodete vabaturg 600 miljonit tarbijat. Pealegi ei ole Eesti kuni selle aastani põllumajandussektorit ei subsideerinud ega otseselt toetanud. See poliitika on tegelikult põhjustanud raskusi seoses ELi Üldise Põllumajanduspoliitikaga, kuna paljud meie põllumajandussektori ees seisvaist väljakutseist on ELi liikmes- ja kandidaatriikide omadega võrreldes vastupidised. 4. Maksukogumissüsteemi reformimisel kehtestas Eesti üldise lisandväärtusmaksu ning ühtse 26-protsendilise ettevõtte ja üksikisiku tulumaksu - seega ei tule paljudel inimestel aasta lõpul üldse mingeid tuludeklaratsioone täita. Algusest peale on riigisektor suutnud oma finantskohustused täita ning eestlasi on ergutatud usinalt töötama ja vastutustundlikult säästma. 5. Suurte riigiettevõtete erastamisel võttis Eesti eeskujuks Saksa Treuhandi rahvusvaheliste enampakkumiste mudeli, eesmärgiga saavutada väliskapitali juurdevoolu ja leida uusi juhte. Mingeid erastamisväärtpabereid ei kasutatud. 6. Välismaalastel on võimalik Eestis maad omada. 7. Äriettevõtete minekule välismaalaste omandusse ega kasumi repatrieerimisele ei seata mingeid piiranguid. Praegu on 85 protsenti Eesti äriettevõtetest eraomanduses ning rohkem kui kaks kolmandikku sisemajanduse kogutoodangust annab erasektor. Tulemused räägivad enda eest ise. Välisinvesteeringute alal näitab 1997. aasta Maailma Investeerimisaruanne, et aastail 1989-1996 oli Eesti Kesk- ja Ida-Euroopa riikide seas teisel kohal otseste välisinvesteeringute sissevoolu poolest inimese kohta. Samal ajal on Eesti majandusruum meie ettevõtete jaoks liiga väikeseks jäämas. Eesti firmad on hakanud oma tegevust laiendama naabermaadesse. Aastal 1996 oli Eesti juba suurim per capita investor Kesk- ja Ida-Euroopa riikides. Aastal 1997 kolmekordistus Eesti investeeringute suurus neis riikides, tõustes 86 dollarini inimese kohta. Ligikaudu kaks kolmandikku neist investeeringutest on läinud Lätisse ja Leedusse ja ainuüksi Leedus on umbes 400 Eesti kapitalil põhinevat firmat. Eestil on väliskaubanduse ülejääk nii Läti kui Leeduga ja ka teiste regionaalturgude, näiteks Ukrainaga. Kokkuvõttes: Eesti asub regiooni keskmes, mille turg, arvestades vaid Skandinaaviamaid ning Loode-Venemaad, ulatub 80 miljoni elanikuni. Ja Eesti on kujunenud selles regioonis usaldusväärseks partneriks, dünaamika kandjaks. Eesti ja Poola kaubavahetus on kõige selle juures pidevalt kasvanud. Kas oleme aga tegelikult osanud omavahelistes sidemetes ära kasutada meie kummagi tugevaid külgi - Eesti positsiooni dünaamilises ja arenevas Põhja-Euroopas ning Poola positsiooni tohutu potentsiaaliga Kesk-Euroopas? Kas oleme osanud Läänemere ühineva Euroopa teljena tööle panna, nagu tahtsime viis aastat tagasi? Vastuseks piisab, kui nentida, et rongisõiduks Tallinnast Varssavisse kulub viie tunni asemel endiselt 22 tundi ning autojuht eelistab endiselt sõita pigem ringi ümber Läänemere. Nii et edukalt arenenud poliitiliste sidemete kõrval, ka Läänemeremaade Nõukogus, tuleb tõsiselt mõelda, kuidas kõrvaldada täiesti eba-euroopalikud takistused meie suhtlemises. Ja ma ei pea silmas ainult maantee- ja raudteetranspordi alast infrastruktuuri, mille tähtsust on viimasel ajal rõõmustaval kombel rõhutanud ka välisminister Geremek - ma liigitan siia alla ka sõlmimata vabakaubanduslepingu, olematu ühise energiasüsteemi Läänemere ümber, liiga tagasihoidlikud kultuurisidemed ja peaaegu olematud vastastikused investeeringud. Sest nüüd, olles alustanud Euroopa Liidu laienemisläbirääkimisi, peavad meie sidemed olema tihedamad kui kunagi varem. Ühel väga lihtsal põhjusel - läbirääkimisperioodil peab kandidaatriikide vahel valitsema usaldus. Aga usaldus ei teki ilma üksteist põhjalikult tundmata. Kandidaatriikide huvides on, et nende poliitika ja seisukohad ELi suhtes oleksid võimalikult selged. Ainult nii saame me oma liitumissoovi ja selle põhjendusi tõhusalt esitada ELi institutsioonidele, ametiisikutele ja liidu liikmesriikide valitsustele - täpselt samuti, nagu meil tuleb seda esitada ka omaenda kodanikele ja teistele liikmekandidaatidele. Seetõttu on vajalik, et kandidaatriigid selgitaksid üksteisele sarnasusi ja erinevusi oma lähtepositsioonides liitumisläbirääkimistel. Euroopa Komisjoni arvamus põhineb sõltumatul auditeeringul iga kandideeriva riigi olukorrast. Seisukohad, mille meie oleme liitumiskõnelusteks ette valmistanud, põhinevad meie isiklikul hinnangul oma nõrkustele ja tugevatele külgedele, suhtes ELi normide, korralduste ja standarditega. Poola välisministri Geremeki avaldusest, mille ta esitas 31. märtsil Brüsselis, võib selgesti näha, kui palju sarnast on kahe maa lähtepositsioonides liitumisläbirääkimistel. Osutaksin vaid kolmele alale: - Keskkond: Nii Eesti kui Poola on pühendunud ELi rangete keskkonnanõudmiste täitmisele ning on keskkonnakaitse alal teinud märkimisväärseid jõupingutusi. Kuid meil on sellel alal ka ühiseid probleeme, mis tulenevad meie lähiajaloost. Meil tuleb teha suuri investeeringuid. Mõlemad riigid on märku andnud, et keskkonnakaitses läheb vaja ajutisi üleminekukorraldusi. Arvestades, et keskkonnaprobleemid on ELis eriti tundlik teema, peaksime järjekindlalt taotlema Liidu mõistvust selles küsimuses. - Siseturg: Mõlemad riigid soovivad täielikult integreeruda ELi Siseturuga ning on täiesti valmis Liidu sellealaseid kogemusi arvesse võtma. Me jagame ka veendumust, et niinimetatud ""nelja vabadust"" tuleb käsitleda integreeritult, mitte killustatult. Peaksime taotlema, et uutele liikmetele laieneksid Siseturu kõik alad ja poliitikameetmed, kaasa arvatud töötajate vaba liikumise võimalus. On ülimalt tähtis, et nõupidamistelaua taga kehtiksid ausa mängu reeglid. - Institutsioonilised küsimused: Nii Poola kui Eesti eeldavad, et ELi praeguste ja tulevaste liikmete suhtes kehtiksid samad kriteeriumid. Euroopa Liit on kinnitanud, et nõupidamised peetakse iga kandideeriva riigiga individuaalselt. Tõepoolest tuleks parallelismi vältida niipalju kui võimalik. Kuid individuaalsuse printsiip ei ole vastuolus korrapäraste konsultatsioonidega küsimustes, mis puudutavad meie ühist tulevikku ELi liikmesmaadena. ELis on parasjagu käimas institutsioonide reformimine. Seda protsessi ei saa kandideerivad riigid väljastpoolt mõjutada. Siiski on olemas ka rida institutsionaalseid küsimusi, mis kuuluvad nõupidamiste kavva ja mida me saame omavahel arutada. Näiteks võiks olla liikmesriikide esindajate arv ELi institutsioonides, nagu Euroopa Komisjon või Euroopa Parlament. Või siis ametliku keele küsimus. Nagu praegused liikmesriigid arutavad, mida tuleks teha ELi tegevuse tõhustamiseks, samuti peaksime arutama ka meie. Lõppude lõpuks on möödapääsmatu, et Poolast saab liitumise järel üks Euroopa Liidu suurriike, kelle sõnal on kaalu. Niisama möödapääsmatult jääb Eesti üheks väiksematest. Kuid Euroopa Liidu üldise konkurentsivõime suurenemisse annavad oma panuse nii Poola kui Eesti kiiresti arenevad majandused ja ühiskonnad. Ning Eesti, nagu Poolagi, taotleb läbirääkimistel tulemust, mis on konstruktiivne ning - eelkõige - vastuvõetav Eesti rahvale. Meil on oma individuaalsed huvid, mida oleme valmis kaitsma nagu iga teinegi kandidaatriik. Aga me oleme kolleegid, mitte konkurendid. Lisaks kahe- ja mitmepoolsele koostööle Euroopa Liidu laienemisläbirääkimiste esimese ringi riikide vahel peab Eesti väga oluliseks tihedat infovahetust ning koostöö jätkamist teiste ELi kandidaatidega, eriti muidugi meie Balti naabritega. Ikka sellesama Läänemere telje parema ärakasutamise huvides. Oleme veendunud, et nõudliku läbirääkimiste protsessi käigus kasvab ka vastastikune usaldus kõigi osavõtvate riikide vahel. Ka seda ütleb Poola ja Eesti ajalookogemus - meie viimase viie aasta ajaloo kogemus."
"Vabariigi President Balti Assamblee ja Põhjamaade Nõukogu 5. ühisistungi avamisel 28. aprillil 2005 Pärnus","Rüütel",2005,"Austatud eesistujad, Ekstsellentsid, lugupeetud osavõtjad! Mul on hea meel, et saan tervitada traditsioone kandva Balti Assamblee ja Põhjamaade Nõukogu viiendast ühisistungist osavõtjaid Eesti suvepealinnas Pärnus. Põhjusi tänaseks kokkusaamiseks on mitu. Esmalt tahan meenutada üht ajaloolist tähtsündmust Balti riikide koostöös, millest peatselt möödub 15 aastat. 12. mail 1990. aastal uuendasime Tallinnas koos kolleegide Vytautas Landsbergise ja Anatolijs Gorbunovsiga Eesti, Läti ja Leedu vahelise koostöölepingu ja deklaratsiooni, mis oli sõlmitud 12. septembril 1934 ning oli õigusvastaselt katkestatud 1940. aastal. Lähtudes 1990. aasta poliitilisest situatsioonist ja tolleks ajaks kujunenud tingimustest, pidasime vajalikuks täiustada lepingus toodud riikidevaheliste vastastikuste sidemete mehhanismi. Vastuvõetud ühisdeklaratsiooni alusel moodustati Balti Riikide Nõukogu. Hinnates Balti Riikide Nõukogu tähtsust tollaste sündmuste kontekstis, võib tõdeda, et tema kanda oli oluline roll kõigi kolme riigi täieliku iseseisvuse taastamisel ja demokraatlike arengusuundumuste kindlustamisel. Nõukogu täitis ka tähtsat osa Balti riikide koostöö taastamisel Euroopa riikide ja nende ühendustega, samuti Põhjamaade Nõukoguga. Võib täie kindlusega väita, et Balti Riikide Nõukogu ja tema initsiatiivil ellu kutsutud erinevad koostöövormid olid murrangulistel aastatel kolme Balti riigi jaoks väga olulised. Oleme kavandanud ühiselt analüüsida Balti Riikide Nõukogu tegevust järgmisel kuul toimuval seminaril, mistõttu ma praegu ei peatuks pikemaks tagasivaateks ajalukku. Pean vajalikuks rõhutada vaid seda, et 15 aastat tagasi Balti riikide koostööd kavandades ei seatud eesmärgiks ainult ühist tegutsemist minevikupärandist vabanemisel, vaid see koostöö kandis endas ja toetas ka meie riikide tulevikusuundumusi ja arenguid. Seega oleks ennatlik käsitleda selle perioodi koostööd kui ajaloo lühiepisoodi. Pigem võib selles näha väärtust, mis praegustes uutes oludes, kui Balti riigid kuuluvad Euroopa Liitu ja NATO-sse, vajab ajakohast mõtestamist ja rakenduslikku edasiarendamist. Just selles näen ka täna ja homme toimuva Balti- ja Põhjamaade koostööfoorumi teist olulist tähendust. Siin arutusele tulevad teemad keskenduvad küsimustele, millele lahenduste leidmine on mõeldav vaid hästi toimivate riikidevaheliste koostöövormide olemasolu korral. Globaliseeruva maailma väljakutsed ei ole tänapäeval jõukohased üksikutele riikidele, seda enam väikestele riikidele. See eeldab iga üksiku riigi arenguhuvide mõõdistamist regionaalses mõõtkavas ja sellest lähtuvat piirkondlikku koostööd. Balti- ja Põhjamaade vahel on olemas kõik eeldused edukaks koostööks. Meie riikidel kattuvad paljuski välispoliitilised huvid, toimub ulatuslik majanduskoostöö ja kaubavahetus ning mitmekesisemaks muutuvad kontaktid teaduse-, hariduse- ja kultuurialases koostöös. Ühist vastutust kanname meid ümbritseva Läänemere keskkonnaseisundi eest. Eesti jaoks muudab Balti- ja Põhjamaade koostöö loomulikuks ja vältimatuks ulatuslik majanduslik lõimumine. Eesti ekspordist üle 58% ja impordist ligi pool on seotud Põhja- ja Baltimaadega. Kolmveerand investeeringutest pärineb neist riikidest ning üle kolmveerandi Eesti investeeringutest suundub nendesse riikidesse. Oluline on ka see, et Balti- ja Põhjamaad on traditsiooniliselt tihedate omavaheliste kultuurikontaktide ja sotsiaalsete suhete piirkond. See on ka kodanikuühiskonna organisatsioonide koostöö loomulik areaal. Kõik need eeldused Balti- ja Põhjamaade regiooni tihedamaks lõimumiseks ootavad eelkõige poliitikutelt loovat ja leidlikku visiooni, mis aitaksid kujundada soodsaid tingimusi koostööks ning ka vastaksid kiiresti muutuva rahvusvahelise keskkonna vajadustele ja võimalustele. Tunnistagem, et nii Balti riikide suhted kui ka koostöö Põhjamaadega on üle elanud teatud keerukusi. Balti riikide pürgimine Euroopa Liitu ja NATO-sse muutis mõnede meie poliitikute arusaamad riikidevahelisest koostööst liialt kitsaks ja ühemõõtmeliseks. Usun, et täna algav ühisistung kujuneb viljakaks ja värskendavaks ning meie riikide ühistest huvidest kantud tulevaste võimaluste analüüsiks. Loodetavasti tekivad selle tulemusena ka head eeldused uute ja paindlike koostöövormide tekkeks. Soovin teile viljakat mõttetööd!"
"Vabariigi President Lennart Meri sõnavõtt rahvusvahelisel konverentsil Vilniuses, 5. septembril 1997","Meri",1997,"Heanaaberlikud suhted - Euroopa julgeoleku ja stabiilsuse tagatis Austatud konverentsi juhataja, Ekstsellentsid, Lugupeetud konverentsil osalejad, Me kõik tahame loota, et 1997. aasta on maailma otsustavalt muutnud või muutmas. Me tahame uskuda, et lõpuks ometi õnnestub üles ehitada niisugune Euroopa, kus lähinaaber ei ole esmane vastane. Kui me aga täna peame siin konverentsi heanaaberlike suhete tähtsusest, siis järelikult ei ole me niisuguse maailma võimalikkuses veel veendunud. Ja vaadates meie riikide ja rahvaste selle sajandi kogemust - pole ka ime. Mul on siiski väga hea meel, et just Ida-Euroopast leiab täna häid näiteid heast tahtest - hoolimata kõigist II Maailmasõja löödud haavadest, hoolimata vajadusest kohaneda uute piiridega, hoolimata muutunud demograafilisest situatsioonist. Ungari ja Rumeenia, Poola ja Ukraina, Tshehhi ja Saksamaa, Leedu ja Poola ja teisedki riigid on oma uued suhted ka lepingutega kinnitanud. Balti riigid ja Venemaa on selleks kinnitanud vähemalt oma tahet. Kinnitan veel kord: Eesti jaoks on tähtis, et koostöö Venemaaga rajaneks kolmele põhiprintsiibile. Esiteks - koostöö aluseks peab olema vastastikune kasu, teiseks - koostöö peab tuginema rahvusvahelistele õigusele, kolmandaks - koostöö peab olema kavandatud pikaajalises perspektiivis. Heanaaberlikud suhted tuginevad usaldusele. Usaldus tekib siis, kui võib kindel olla, et osapooled lähtuvad samadest väärtustest, samadest põhimõtetest. Sõnavabadus ja tsiviilühiskonna vaba väljakujunemine laiemas tähenduses on niisugune demokraatia vältimatu ühisosa, mida paljudel meie hulgast tuli õppida või taasõppida. Eestit aitas selles palju George Sorose loodud Avatud Eesti Fond. Valgevenes on samalaadne fond tänaseks oma tegevuse sunnitult lõpetanud. Me peame seda ülimalt kahetsusväärseks. Ilma demokraatia ülimuslikkuse tunnistamiseta ei ole alust piireületava usalduse tekkeks, ei ole tagatist julgeolekule ja stabiilsusele. Tänapäeva maailma iseloomustavad võimsad integratsiooniprotsessid. See pole aga iseenesest midagi uut. Uus on see, et tänases integratsioonis on võimalik säilitada identiteet, on võimalik hoiduda vägivaldsusest. Tänapäeva maailm võib respekteerida ja peab respekteerima riikide vaba tahet kuuluda just niisugustesse rahvusvahelistesse kooslustesse, nagu sellele rahvale ajaloolis-kultuuriliselt omane. Eesti seisab täna protsessi alguses, mis kinnistab meid Euroopa Liidu kaudu meile loogiliselt omasesse keskkonda. Just see kontekst annab meie suhetele naabritega ja naabrite naabritega tohutu potentsiaali, on katalüsaatoriks majanduslikes sidemetes teiste regioonidega. Just see kontekst on olnud tõukejõuks ka Eesti, Läti ja Leedu omavaheliste sidemete tihenemisel, Balti majandusruumi kujundamisel. Eesti peab oluliseks Euroopa Liidu laienemist kogu Balti regiooni hõlmavaks ühenduseks niipea kui võimalik. Euroopa Liit on järjest tugevnev ühisnimetaja paljude Vilniusesse kokkutulnute jaoks. Eesti tervitab selle protsessi jätkumist. Kuid tahan rõhutada, et tohutu positiivne areng külma sõja järgses maailmas ongi juba kujundanud täiesti uued suhted siin Põhjala Vahemere ääres. Eesti sidemed Soome, Rootsi ja Taaniga ei tähenda ju mitte ainult ühiste põhimõtete deklareerimist ning vastastikku kasulikku kaubavahetust, vaid on ammugi jõudnud rohujuuretasemeni, muutunud oma mitmekesisuses lausa hõlmamatuks. Või lubage mul viidata asjalikule koostööle Läänemere Nõukogus. Sealjuures võivad riikide valikud oma julgeoleku kindlustamisel olla täiesti erinevad. Läänemere ääres ei ole see kunagi kahjustanud heanaaberlikke suhteid näiteks NATO-liikmesriigi Norra ja neutraalse Soome vahel. Igaühele peab jääma õigus määrata oma suhe julgeoleku kindlustamiseks ellu kutsutud organisatsioonidega. Eesti on oma valiku teinud - me soovime ühineda transatlantilise julgeolekustruktuuriga, mis on ajaga kaasas käinud, mille kohta ei kehti enam kümne aasta tagused trafaretsed ettekujutused. Julgeoleku suurenemise protsess Läänemereregioonis ongi just protsess, erinevate suundumuste ja faasidega. See on nagu jõgi, millel on kindel läte ja suue, aga samas ka hulk lisajõgesid. Kuid kahjuks ei kehti siin loodusseadus, et lõppkokkuvõttes liiguvad kõik veetilgad iseenesest kindlalt mere poole. Me ei saa julgeolekut usaldada loodusseaduste hoolde. Ka siis mitte, kui filosoofiliselt näeme demokraatia paratamatust, maailma tulevikku kui demokraatlikku tulevikku. Nii see kahtlemata ongi. Ometi ei tähenda see fatalistlikku kõrvalseismist. Seda mõistes me siin oleme."
"Vabariigi President Eesti Vabariigi 78. aastapäeval ""Estonia"" kontserdisaalis 24. veebruaril 1996","Meri",1996,"Kallid kaasmaalased, ekstsellentsid! Õnnitlen teid kõiki meie riigi tänasel sünnipäeval, mida me tähistame seitsmekümne kaheksandat korda. See ei ole kuigi ümmargune arv ja ka aastakokkuvõte tuleb nurgeline. Olgu siiski märgitud, et demokraatliku riigina oleme umbes kolm korda nooremad Ameerika Ühendriikidest, kuid kaks korda vanemad Saksa Liitvabariigist. Oleme aastast 1921 aktiivselt tegutsenud Rahvasteliidus, mis ühendas 63 riiki. Sellest järeldub, et Ühinenud Rahvaste saja kaheksakümne viiest liikmest on umbes kaks kolmandikku riike - enamasti väikeriigid - Eesti Vabariigist nooremad. Nad on omariikluseni jõudnud nagu meiegi iseseisvussõdade, viimaste koloniaalriikide lagunemise ja enesemääramisõiguse rakendamise kaudu. See määrab Eesti asendi, aga ka kohustused meie maailma ohtuderikkas ajas ja ruumis. See määrab meie partnerite suhtumise Eesti Vabariiki. Meie partnerite suhtumine, võin teile siin saalis ning televisiooni, raadio ja loodetavasti ka ajakirjanduse kaudu kinnitada, on lugupidav, tunnustav, ja siirast - mitte protokolaarset! - poolehoidu väljendav. See on Eestisse kiirgunud kõigilt kontinentidelt. Pean vajalikuks esile tõsta, et esimesena õnnitles teid, armsad kaasmaalased, meie 78. aastapäeval Prantsuse Vabariigi president ja meie sõber Jacques Chirac. Paavst Johannes Paulus palvetab täna eesti rahva eest. Ungari president Irpid Göncz ei jätnud rõhutamata, et meie kokkulangevad eesmärgid ühineda Euroopa-Atlandi struktuuridega liidavad meid võrdselt hõimusidemete vaimse lähedusega. Ühendriikide president Bill Clinton kirjutab: ""Eesti poliitiline ja majanduslik tagasipöördumine Lääne-Euroopasse on külma sõja järgse ajastu üks kõige erakordsemaid arenguid ja vajab tänasel päeval erilist rõhutamist. Paralleelne areng meie kahepoolsetes suhetes, mis hõlmavad nüüd ühiste huvide laialdast valdkonda, annab meie mõlemale riigile põhjust pühitsemiseks. Meie rahvad on loonud tugeva koostöö, mis põhineb meie ühistel demokraatlikel ja vabaturumajanduse väärtustel. Ühises koostöös võime kaasa aidata uue integreeritud Euroopa ülesehitamisel, milles vaba, julgeolekut nautiv jõukas Eesti asub oma väärilisele kohale."" Vene Föderatsiooni president Boriss Jeltsin on valimisvõitluse keerises saatnud Eestile õnnitluse koos palvega tagada vähemusrahvuste õigusi, mida ma Eesti seadusandlusele tuginedes meelsasti kinnitan, veel enamgi, mida ma ÜRO ja teiste rahvusvaheliste organisatsioonide abiga tahaksin laiendada ka teistele riikidele, olgu suurtele või väikestele. Ning julgustada president Jeltsinit ühe tsitaadiga oma ammuselt pressikonverentsilt, mis täna on paraku taas omandanud pahaendelise aktuaalsuse, nimelt: ""Kõikjal räägitakse kommunismi surmast, aga keegi ei ole veel näinud kommunismi laipa."" Lisan siia juurde kaks äsjast teadet. Gerald Ford, hinnates Maarjamaa Suurristi annetamist temale Eesti Vabariigi järjekestvuse rõhutamise eest Helsingi CSCE tippkohtumisel 1975, ütles järgmist: ""Tänan teid, teie riiki ja teie rahvast. Helsingi lõppdokument oli suur samm edasi ja ma olen väga tänulik, et olete hinnanud minu osa selle teostamisel."" George Kennan, Eestiga seotud Ameerika veteran-diplomaat, kes võitles Eesti Vabariigi järjekestvuse eest, teatas oma kavatsusest külastada pärast 59 aastat kestnud eemalolekut meie kodumaad, et siin vastu võtta Eesti tänu. George Kennan on 92 aastat vana ja oli muuhulgas see mees, kes andis Ernst Jaaksonile viisa sõiduks Ühendriikidesse. Võtkem kokku: Eesti Vabariik etendab praegu aktiivsemat osa maailmas kui sõjaeelsel ajal. Kuid ka maailm on muutunud. Jätkem lahtiseks küsimus, kas meie rahvusvahelised suhted on piisavalt aktiivsed tagama meie rahvusvahelist julgeolekut. 2. Tänane tähtpäev on ometi ümmargune: viis aastat tagasi taastasime de facto ja de jure oma iseseisvuse. Eile kustutas Eesti Vabariik oma tänuvõla nende inimeste ees, kes sõnas ja teos säilitasid Eesti riikluse järjepidevust. Vahemärkusena lubatagu teile öelda, et meie aastapäeva aktust austab oma kohalolekuga Prantsuse Rahvusassamblee liige, Eesti-Prantsuse sõprusgrupi president Gabriel Kaspéreit, eilsest saadik Maarjamaa Suurristi kavaler, keda ja kelle kodumaad tahaksin teie toetusel eriti soojalt tänada. Eesti riik, mida meie vabadusvõitlejad, mida Gabriel Kaspéreit ja paljud teised endas edasi kandsid, on jõuliselt naasnud maailmakaardile ja nädalapäevade eest Palamusel ka eestikeelsele gloobusele. Aga küsigem ka seda: kuidas hindab eestlane oma riiki? Maailm on muutunud, ja mitte paremuse poole. Täna on meil vaja see küsimus tõsiselt ja teravalt päevakorda võtta. Kas Eesti on piisavalt tugev, et püsida maailmakaardil üle aegade? Kas Eesti sihid on piisavalt selged, et ühendada rahvast? Kas ajalooline mälu on piisavalt erk, et vanu vigu mitte korrata? Inimene, järelikult ka riik õpib vigadest. Aga ainult vigadest õppida on samuti viga, ja erinevalt inimestest võib see riigile kujuneda viimseks saatuslikuks veaks. 3. Milles peitub Eesti tugevus? Eesti tugevus on eelkõige meie terve mõistus, õppimisvõime ja tegutsemistahe. Terve mõistus ütleb, et mitte üksi Palamuse gloobus, vaid ka maakera ise on ümmargune. Et Eesti asub täpselt seal, kus ta asub. Et Eesti on täpselt nii suur, nagu ta on. Eesti tugevus on tema väiksus, kui suudame seda arukalt tööle rakendada. Eesti tugevus on isegi meie sukeldumisrekord, meie vajumine viiekümneks aastaks okupatsiooniookeani pimedasse olematusse, kust me õhku ahmides kaldale jõudsime, vabadus, võrdsus, vendlus endist viisi hammaste vahel. Iseseisvuse, demokraatia ja meie riikluse uppumatus on unikaalne kogemus, kui oskame ja tahame sellest õigeid järeldusi teha. Ja lõpuks: Eesti tugevus on rahva positiivne kannatamatus, kui dialoog poliitikute ja kodanike vahel kestab ainult valimiskampaania aegu ja muul ajal rahvas jääb oma muredega üksi. Eesti rahva enamik on asjade tänase seisuga pigem rahulolematu kui rahul. Samas on ta lootusrikas tuleviku suhtes. See on arvamusuurijate hinnang, mis kõneleb positiivsest kannatamatusest, ja see langeb kokku minu olukorratunnetusega. Hinnang kõneleb ühtlasi sellest, et hirmuäratavalt pimeda reformitunneli teisest otsast paistab valgus ja see valgus on hakanud paistma ka eesti kodudesse. Seda valgust ei tohi enam silmist kaotada. 4. Oleme harjunud ennast soodsalt võrdlema Kesk- ja Ida-Euroopa reformiriikidega, kes olid meiega ligilähedaselt samal stardijoonel. Need on makromajanduslikud võrdlused, mis iseloomustavad Eesti reformiprotsesse tõepoolest väga soodsalt. Kuid nüüd on aeg hakata kasutama mõõdupuud, mille on meile kätte andnud Lääne-Euroopa ja kõigepealt meie enda põhiseadus. See nõuab ka inimarengu ja elukvaliteedi hindamist. Võrdlusandmed sellel tasandil on vähem soodsad. Kuid nad on hädavajalikud nii kodanikele kui Eesti riigile, eriti Euroopa Liiduga liitumise otsustaval lõpusirgel. Millest toitub meie positiivne kannatamatus? Oleme makromajanduses edasi liikunud kiiresti ja see on jätnud vähe aega silmapiiri silmitsemiseks - strateegiliseks mõtlemiseks. Pikaajaline perspektiiv on aga igale inimesele, igale perekonnale niisama vajalik nagu arhitekti plaan maja ehitajale. See loob stabiilsust ja korda, toetab vaimsust ja loovust, toidab realismi ja juba üksi sellega sulgeb uksed populistlikule sõnavahule. See ei ole kampaania, sest mõtlemine ei saa olla kampaania. See on kodaniku ja riigivõimu ühine eluviis, veel enamgi: see ongi riiklik mõtlemine. Riikliku mõtlemise puudumine või puudulikkus sünnitab määramatuse kõigil tasanditel: noortel eluplaanide seadmisel, omavalitsustel arengukavade koostamisel, tööstus- ja kaubandusettevõtetel äriplaanide visandamisel. Eesti erakondade kokkuleppe potentsiaal on seni murettekitavalt vähe realiseerunud. Alustada tuleks kõige olulisemast: kokku leppida, millised valdkonnad jäävad erakonnapoliitilisest maadlusringist välja. Rahvuslik julgeolek on seda oma olemuselt. Rahvas oskab vahet teha, mis teenib riigi püsimist, mis teenib parteipoliitilist punktikogumist. Selliseks leppeks vajavad erakonnad oma valijate tugevat toetust. Riiki ei saa mängida. Riiki kas võetakse tõsiselt, või ta kaob olematusse. Eesti ajalooline mälu aitab meil vahet teha vahendite ja eesmärkide vahel. Tõsi, üks meie kõige nutikamaid ajakirjanikke on tähendanud, et ajalooline mälu haarab nelja viimast kuud, ja ajakirjanduse abiga võib ta ulatuda kuue kuu taha. Seepärast lubatagu korrata, et võim ei ole eesmärk, vaid eesti rahva ja riigi turvalisuse, heaolu ja arengu kindlustamise vahend. Valimised ei ole eesmärk, vaid demokraatia vahend. Valimised keeravad üles demokraatia kellavedru, mis hoiab kella tiksumas. Kui valimiste ajaks kaotatakse aja- ja ruumitaju, tähendab see vedru ülekeeramist ja kella seismajäämist. Peame endale aru andma, et igal Eesti sisepoliitilisel sammul on oma välispoliitiline kaja, ja vastupidi - igal välispoliitilisel sammul on sisepoliitiline vastukaja. Maailm on tänaseks väikeseks jäänud ja tihedalt läbi põimunud. Kui maakera on tõepoolest ümmargune nagu Palamuse gloobus ja Eesti on Läänemere-äärne väikeriik, siis on arukam seda arvestada. Iga ministeeriumi kohus on näha Eestimaad jagamatu tervikuna ja enda kõrval kõiki teisi ministeeriume, aga samas ka maailma tema terviklikkuses. Rahvuslik julgeolek on eelkõige kodanike turvalisus, tõhus sotsiaalpoliitika, perspektiivne investeerimis- ja innovatsioonipoliitika ning aktiivne välispoliitika. 5. Pilved kogunevad Euroopa kohale Gibraltarist Uuralini. Ja kui vastab tõele, et Euroopa piirneb Põhja-Koreaga, siis Vahemerest Jaapani mereni. Saksamaal on iga kümnes tööjõuline ametliku statistika järgi töötu ja kulissidetaguse statistika järgi on suhe veelgi kurjakuulutavam. See dramatiseerib ülejärgmise aasta parlamendivalimisi ja motiveerib Saksa ettevõtlust otsima lahendusi Venemaa turul, olgu lahendus kui tahes ajutine ja riskantne. Eesti tervitab, toetab ja võtab jõukohaselt osa koostööst Venemaaga eeldusel ja tingimusel, et see koostöö areneb Euroopa tavade järgi kahe iseseisva ja võrdväärse partneri vahel. Eesti ongi suutnud läbi aastasadade püsida, sest meie välispoliitilise orientatsiooni nurgakiviks on Hans Kruusi sõnul olnud talupoja arukus. Eesti talupojaarukus, erinevalt poliitikute rafineeritud kanakitkumisest toetub põhimõtetele ehk printsiipidele, lihtsakoelisele, aga kulumiskindlale talupoja-eetikale. Suurriikides sähvatab printsiipide hele valgus suurte murrangute aegu. Meenutagem Prantsuse revolutsiooni, Jeffersoni ja Lincolni, president Wilsoni 14 punkti, täna aktuaalsemaid kui kunagi varem, Saksa Liitvabariigi põhiseaduse sünnivalusid, mida leevendasid demokraatlikud liitlasriigid, inimõiguste suursugust hoonet, mille nurgakivi pandi siinsamas Eesti parlamendis paika aastal 1925 vastuvõetud kultuurautonoomia seadusega. Neid ja muidki tõsiasju tuleb poliitikutele, kes on valmis hetkekarjääri ehitama oma laste julgeoleku arvel, ikka ja jälle meenutada. Seepärast lõpetan president Wilsoni deklaratsiooniga 27. maist 1915, mis kõige otsesemal kombel kajastus paar aastat hiljem meie Manifestis kõigile Eestimaa rahvastele. Tsiteerin: ""Igal rahval on õigus valida suveräänsus, mille all ta tahab elada... Garantiid ei tohi omaks võtta ega sisaldada mitte mingit vahetegemist suurte ja väikeste, võimsate ja nõrkade rahvaste vahel."" Ning selle edasiarendus kaks aastat hiljem, tsiteerin: ""Rahvad ja regioonid ei ole kauplemise objektid ega tohi ühe ülemvõimu alt sattuda teise ülemvõimu alla nagu kaubad või täringud mängus, olgu või suures poliitilises mängus, mis nüüdseks on ennast igaveseks diskrediteerinud..."" Need mõttekäigud olid uued ainult sel määral, et neile anti esmakordselt rahvusvahelise õiguse vorm. Neis oli enam idealismi kui musklit. Neis oli Wilsoni unistus vabadusest ja koostööst, kuid puudusid rahuvalve soomukid. Seda tõestas toimetu Rahvasteliit, seda tõestab kahetsusväärsel kombel Ühinenud Rahvaste Organisatsioon, kelle põhikiri ometi püüdis vältida Rahvasteliidu nõrkusi. Seepärast on Eesti välispoliitiliseks prioriteediks täna veel tungivamalt kui varem kiire ühinemine Euroopa Liiduga ja tihe koostöö Euroopa kaitsestruktuuridega. Teist teed ei ole. Kuid, nagu ütlesin, rahvuslik julgeolek algab meist enestest. Meie suhtumisest oma riiki. Aastal 1934 katkenud kahekõne rahvaga hõlbustas isolatsiooni ja 1939. aasta sügisel alanud järeleandmisi ultimaatumitele. Kui meie ajalooline mälu ulatub nägema ja mõistma neid kogemusi, jäävad Eesti piirid puutumata igavesti ja meie järeltulijad pühitsevad saja aasta pärast Eesti Vabariigi saja seitsmekümne kaheksandat aastapäeva. Tulevik, nagu alati, sõltub teie tahtest, armsad kaasmaalased. Seepärast soovingi teile kõigile tugevat tahet ja palju õnne meie isamaa sünnipäevaks."
"Eesti Vabariigi aastapäeval Paide Muusika- ja Teatrimajas","Kaljulaid",2021,"Üks suu, nii vanakui mullake;ja mõtteis nägunii vagune. Ja mõtteis nägu,nii aus ta;nii vaikne, valulja sõnata. See on Juhan Liiv, eesti valuluule ehedaim ja ürgseim kehastus. Las mälestavad need read elamata jäänud aastaid, mida kroonviirus Eesti rahvalt viis. Need olnuksid elutarkusega elatud aastad – väärt jagamist, väärt kogemist, väärt meiega olemist. Pärgviirus võtab Eesti rahvalt tubli tüki eakate elutarkust. Mitte ainult selle osa, mille jäädavalt. Ka selle osa, mille jagu jääb meil tänavu oma eakate sugulaste ja sõpradega silmast silma teetassi taga istumata. Olen teravalt tajunud nende vestluste puudumist. Elutarkusega sõnastatud argipäev on tihti vajalik tugi ja juhatus, isegi kui me sellele tavaoludes ei mõtle. Nüüd mõtleme. Selle võrra oleme jällegi rikkamad. Kogu halb ei saa muutuda heaks. Lahkumine on pöördumatu. Kaotatud koolinädalaid ei saa tagasi. See, mida tahtnuks vanaemaga pikemalt arutada, läheb meelest ajaks, kui jälle külla saab minna. Aga halvad ajad saavad meid endid teha paremaks. Ja head Eesti inimesed teevad ka halvad ajad paremaks. Kõik Eesti inimesed üheskoos saavadki meid sellest kriisist välja aidata. Jah, vaktsineerimine on vabatahtlik, kuid juba täna, kui vaktsiine kõigile ei jagu, on meil liiga palju neid, kes saaksid, aga ei taha ennast vaktsineerida. Usaldame neid teadlasi ja arste, kes on need vaktsiinid ohutuks tunnistanud! Ma palun kõiki Eesti inimesi – kaitseme endid, meie lapsi, meie inimeste töökohti ja perede toimetulekut ning vaktsineerime end niipea, kui selleks võimalus avaneb! 11. klassi poiss Sander Teras Saaremaa Ühisgümnaasiumist läks kevadel hooldekodusse appi, päriselt hooldajatööd tegema. Tema ja teiste temasuguste peale mõtlemine teeb südame soojaks. Nad tulid, sest abi oli vaja. Nii lihtne see ongi. Minule on need inimesed eeskujuks. On palju asju ka riigielus, mida lihtsalt tuleb teha. Pole parata, tuleb teha. Ei saa jätta võitlust kurjusega me ühiskonnas, näiteks perevägivallaga. Ei tohi edasi lükata vaimselt või füüsiliselt kannatanute uuesti jalule aitamist. Ei saa edasi lükata rohepööret, sest muidu on tulevikus hädas meie lapsed. Ei saa loobuda tööst ühtse Eesti kooli nimel, kuigi tänases päevas võib otsustamine ebamugav olla. Ei saa leppida, et pealinna ja muu Eesti arenguvahe käriseb järjest suuremaks. Neis asjus ei tee jutuga midagi ära. Otsustada on vaja. Isegi kui kaasneb ajutine mõistmatus ja populaarsusnäitajad saavad pihta. Küll valija mõistab, kui ka mitte kohe. Nüüd oleme harjunud elu hapruse peale igal hommikul mõtlema. Ma loodan, et seda empaatiat jätkub meil kauemaks. Oleme näinud oma arstiabi tõelist, tugevat ja hoolivat palet, paremat kui paljudes meist jõukamates riikides. Meie tervishoid on olnud üsna odav pidada võrreldes paljude heaoluühiskondadega. On isegi uskumatu, kui palju me selle raha eest saame. Ma loodan, et ühel päeval on meil mitte ainult kõige efektiivsem, vaid ka kõige empaatilisem ravikorraldus kogu maailmas. Iga päev haigestub Eestis kasvajahaigustesse 24 inimest ja sureb 11. Vaimse tervise alane ravi ja ennetus ei vasta isegi me igapäevavajadustele. Muidugi on see kriisis selgemini silma paistnud – ehk mõistame nii, kui pikk tee meil on minna. Need on vaid kaks auku paljudest me turvavõrgus, millest inimene võib läbi kukkuda. Tervishoid on palju suurem kui haiguste ravi. Siia kuulub pidev tugi puuetega lastele, et nende haigus ei süveneks. Diabeedilaps või eridieedil ainevahetushäirega laps väärib abi ka siis, kui tema elu on tänu kulukatele meetmetele ja vanemate pidevale murele ja hoolele pigem täisväärtuslik. Ja nii haigete laste kui täiskasvanute pered vajavad kindlat teadmist, et see abi on alati kättesaadav, ükskõik mis paragrahvi alusel abivajadust kaalutakse. Kiigemetsa, Urvaste, Näpi ja teised koolid, kes hommikuti õpetavad ja õhtuti hoiavad ja ravivad neid lapsi ja noori, kel pole olnud õnne tulla siia ilma tervena, muretsevad oma tuleviku pärast juba aastaid. Riik ei ole suutnud neile anda tulevikukindlust. Kohalikud omavalitsused ei jaksa seda teha. Täna teame, kui kiiresti laguneb õpiharjumus ja kaob motivatsioon üksindusse õppima määratud tavalisel koolilapsel. Ümberkorralduste hammasratastesse takerdunud erivajadusega noor ei toibugi sellest mitte kunagi. Aga meie muudkui menetleme – seadustega, määrustega, üleandmisaktidega. Mis oleks, kui prooviks nüüd hoopis südamega? Kallid sõbrad, viiruskriisis jäid eakad hooldekodudes lähedasteta. Puuetega inimestel, kes elavad ja töötavad meie hulgas, kästi viiruse saabudes kodus püsida. Muidugi kaotasid nad töö. Kangesti tundub, et just nõrgemad ja vanurid peavad kandma suuremat osa viiruskriisiga toimetulemise koormast, kui on nende õiglane osa. Mul on sellest kahju. Ma ei pea seda õiglaseks. Aga selle eest ei vastuta kuidagi need head inimesed, kes seda rasket hooldajatööd teevad. Tihti veel haledama palga eest, kui on nende hoolealuste tervis. Meie riigieelarves ei kaaluta nende inimeste tööd õiglaste kaaludega. Elutähtsate teenuste osutajad on justkui nähtamatud. Kui nad pole parasjagu meie kangelased. Pärast on nad muidugi jälle nähtamatud. Nii hariduselu kui sotsiaalne turvalisus on Eestis vanemas keskeas naise nägu. Ta läheb hommikul tööle ja teeb seda, mida vaja. Ükskord ta väsib. Väsib ka sellest, et tähtis on ta tehtav ikka sõnades, aga mitte päriselt valitsejate tegudes. See asi on meil halvasti. Eesti kool ja Eesti sotsiaalhoolekanne toetuvad liialt õpetajate, hooldajate, medõdede kannatlikkusele ja missioonitundele. Päästeamet värbab edukalt valdavalt majanduskriisi ajal ja jookseb kasvu taastudes jälle nooremast verest tühjaks. Eesti riigi tulud ei jagune ka üle Eesti õiglaselt. Enne jõule kõrgemast kohast Tallinnale vaadates nägi iga linnakodanik, et ta elab säravalt jõukas linnas, kus jätkub ilule ja elule. Võib-olla mitte alati abivajajale ja vanale, aga see on jaotuse, mitte koguressursi küsimus. Ent Jõgeval, Hiiu-, Pärnu- ja Setumaal ei sära mitte suurlinna tuled, vaid inimeste soe süda läbi nende silmade. See on ilusam ja soojem, õmblusteta ühiskond, kus omavalitsus toetub paljuski vabatahtlikule, et koos aidata hädas last või vanurit, teha midagi rõõmsat ja toredat. Aga seda soojust ja headust aitab hoida ebaõiglaselt väike osa me riigituludest. Paljud maailma edukaimad riigid on teinud vea ja lasknud suurlinnadel saada koormaks iseendale. Tõeliselt meeldivat linnaruumi enam ei jätku, sest iga ruutsentimeeter on kallim kui inimeste heaolu. Tööjõudu ka enam ei jätku, sest valdava osa inimeste, ka kõrgelt haritute sissetulek ei võimalda ühe inimpõlvega korterilaenu tagasi maksta. See juhtus, sest õigel ajal ei jätkunud julgust kulutada poliitilist kapitali nii, et ei väheneks sotsiaalne liikuvus ega kitseneks tulevaste põlvede valikuvabadus kogu riigis. See areng ei ole paratamatu. Me saame teha paremini, toetudes Eesti inimeste armastusele looduse, vaikuse ja rahu vastu. Eesti inimene on loomuldasa kahepaikne. Korraga maa- ja linnainimene. Iga pealinlane vajab ülejäänud Eestit. Andres Ehini sõnadega: Taas hingab hing, mis talvel paeseks paatus, ja maas on kõige rohelisem rohi. Nüüd linlast rõhub raskelt rohumaatus. Ta küsib lehmalt, kas ta tulla tohib. Kroonviirus on maa ja linna tihedamalt kokku sidunud. Me oleme äkki kõik üks maarahvas. Kasutame selle hetke ära! Me saame päriselt teoks teha vana ja varem võimatuna näinud unistuse olla ühtaegu oma kodus mere ääres metsa sees ja samal ajal ka Tallinna kesklinnas. Ühelgi lapsel ei tohi jääda videotunnis käimata, sest tema külas pole aastal 2021 piisavalt nobedat internetti. Ühelgi õpetajal ei tohi jääda kooli jõudmata, sest kevadel on kruusatee, mis suurele maanteele viib, lihtsalt läbimatu. Kui tee ja infokiirtee oleks korras, siis ei erineks elu maal oluliselt elust suuremas linnas. Siis oleks sel osal me rahvast, kes viiruskriisis on tõestanud kaugtöö võimalikkust endale ja oma tööandjale, lihtsam kulutada rohkem aega ja raha oma teises kodus, maakodus. Sellel talvel on nii Kalamajas kui Mustamäel õhtuti rohkem vabu parklakohti. Kas poleks tore, kui nii jääkski? Omavalitsused vajavad ka uut maksumudelit. Sellist, mis motiveeriks maaomavalitsusi ja maainimesi oma valda uusi ettevõtjaid kutsuma. Kõige raskem ülesanne, mille lahenduse peame tänavu järgmisteks kümnenditeks kindlasti kokku leppima, on Eesti roheline arengumudel. Peame võtma lahti energeetikasektori mured, eraldama üksteisest energiajulgeoleku ja inimeste toimetuleku küsimuse, nutikalt kasutama Euroopast pakutavaid toetusmeetmeid. Peame lahendama keeruka võrrandi, mis sisaldab endas metsatööstust ja loodushoidu. Peame andma ettevõtjatele ja omavalitsustele võimaluse suuremaks ja vastastikku selget majanduslikku kasu toovaks koostööks, olgu siis energiasektoris või mujal tööstusvallas. Ees on kohalikud valimised, on paras aeg välja mõelda, kuidas Eestist saaks maailma parima regionaalpoliitikaga riik. Arenenud riikide viimase kümnendi kogemus näitab, et regionaalse ja sotsiaalse kihistumise, põlvkondadevahelise lootusetuse tähelepanuta jätmine viib meeleheiteni. Meeleheide ja ebaõigluse tajumine võib panna hulle asju tegema. Me oleme seda mujal näinud. Kallid Eesti inimesed! Rasketel aegadel, sellistel nagu praegu, on kuuluvustunne tähtsam kui muretutel aegadel. Teadmine, et ollakse osa 1,3 miljonist, on meile tähtis. See tunne aitab toime tulla maailmas, kus suuremad sõbradki paanikahetkedel liigselt ei kõhkle, et teha otsuseid pigem oma rahva huvides. Kriisiajal tulid paljud eestlased koju tagasi, et siin – omade keskel – see aeg üle elada. Nad lendasid mesipuu poole, varjule. Sest me kuulume kokku. Läbi isamaa-armastuse. Rahvustunne on ülev tunne. Aga ta võib kergesti muutuda väiklaseks, kui meil on kahtlusi oma rahva, keele ja kultuuri turvalise kestmise osas. Me kõik, kes me oleme üle elanud okupatsiooni, elame selle kestmisehirmuga kogu oma elu. Tunnistame seda endale ja teeme, mis oskame, et see hirm eales tõeks ei saaks. Väikerahvana vajame me alati kinnitust, et eesti keel, kultuur ja komberuum on kaitstud. See on kinnitus, milleta ei saa mööduda ükski isamaakõne. Aga isamaakõnedest on vähe. Teha tuleb. Meie kultuuri, keelt ja kombeid ei ähvarda täna mingi suur väline jõud. Moskva eest kaitseb meid Eesti Kaitsevägi ja NATO. Euroopa Liit on rahvusriikide liit, kus erinevad keeled ja kultuurid on väärtus. Aga meil on endal vaja üht-teist teha. Järjekordsele grandioossele kultuuriobjektile eelistaksin mina alati toetada päriselt Eesti inimesi, eesti kultuuri tõelisi kandjaid. Mooste rahvamuusikuid ja Nedsaja külabändi, Haapsalu pitsiseltsi ja Vormsi paadiehitajaid, potisetusid ja Virumaa lõngaliisusid. Betoon ei ole kultuurikandja, inimesed on. Kallid teistsuguse kultuuri- ja keeletaustaga kaasmaalased! Saan aru, et teil on seda raske mõista, aga nii see lihtsalt on – eestlastena vajame kindlat teadmist, et saame kõikide siin koolis käinud inimestega eesti keeles rääkida. Vajame veendumust, et kõigil siia sattunuil, ükskõik kas nad on tulnud varem või nüüd, on võimalus ja isegi kohustus panna oma laps eestikeelsesse kooli. Usku, et suudame kõigile siin kasvavatele lastele pakkuda sissevaadet meie keelde ja kultuuri määral, mis aitab neil kujuneda Eestit ja eestipärast armastavateks või vähemalt mõistvateks kaasteelisteks. Kui meil on see kindlus, oleme avatumad ja uudishimulikumad ka muude kultuuride suhtes, kes meie keskel killukestena toimetavad. Rahvustunne on ka võimaluses olla uhke oma riigi üle mujal maailmas. Kuulumine teiste, demokraatiat ja vabadusi armastavate ja inimõigusi austavate rahvaste hulka. Võimalus olla uhke selle üle, mida Sinu riik maailmakaardil tähendab. Võimalus võtta vastutus ja rääkida kaasa ka seal, kus on raske ja tingimata ei pea – näiteks ÜRO julgeolekunõukogus. Astuda vastu rahvusvahelise tasemega kiusajatele, kaasates oma partnerid ja liitlased Gruusia, Ukraina või Valgevene rahva toetuseks. Juhtida tähelepanu inimõiguste olukorrale Venemaal, Hiinas ja Myanmaris. Muidugi on meie rahvusvaheline tegevus alati ka meie julgeoleku küsimus. Väike riik peab hoolitsema selle eest, et ta oma partnerite silmis vääriks kaitset – nii tõdes Eesti hea sõber ja endine Taani välisminister Uffe Ellemann-Jensen oma Endel Lippmaa medali tänukõnes Eesti Teaduste Akadeemias möödunud aasta lõpul. Julgeolek on suuresti hoiak. Nii meie endi hoiak oma liitlaste suhtes kui liitlaste hoiak meie suhtes. Me ei tohi seda iial unustada. Eesti tähistab paljude maailma riikidega just tänavu diplomaatiliste suhete sajandi täitumist. Üks lähedane liitlane ütles mulle, et kuigi kaitsekoostöö sujus meil ka viimasel paaril aastal, on samal väärtusbaasil toimetades ikkagi kindlam tunne, et see kõik saab pikalt jätkuda. Loodan, et nüüd ja igavesti edaspidi võimendavad sisepoliitilised arengud meie missioonisõdurite tööd liitlaste lähedal hoidmiseks. On veel üks koht, kus me peame saama palju paremaks. Muidu vajume samasse sohu, kus on juba ees palju kommunismi ikke alt vabanenud saatusekaaslasi. Korruptsioon halvab arengu, riigijuhtide vastutulekud sõpradest ärimeestele peletavad ausaid ettevõtjaid – lahkuvad nii omad kui need, kes meie ärikliimat varem kiitnud on ja just sellepärast siia tulnud ongi. Hea Eesti rahvas – jõuamegi tagasi rahvustunde ja rahvusliku enesekindluse juurde. Kas pole väikerahva kestmine mitte kindel siis, kui tema elujärg on naabritega enam-vähem võrreldav? Kas mitte liitlaste olemasolu pole see, mis eesti kultuuri ja keele kestmisele lisatagatise annab? Oleme 30 aasta jooksul teinud palju asju õigesti. Kuidas saame sel keerulisel aastal, mil möödub 30 aastat meie iseseisvuse taastamisest, seda tähtpäeva kõige paremini tähistada? Mul on ettepanek: teeme nii nagu oma vabariigi 100. sünnipäeva puhul. Siis tegime kõik üksteise võidu ja üksteisega koos oma riigile kingitusi. Teeme jälle nii! Juba sügisel on meil kõigil võimalus anda oma hääl 79 maailma parima kohaliku poliitika poolt. Meil kõigil on oma roll kanda – kellel nõudliku valijana, aga ma loodan, et võimalikult paljudel teist ka inspireeriva kandidaadina! Teeme poliitikat nii, nagu Eesti inimesed sellel aastal kriisi üle elavad – hoolides, märgates, isetult appi rutates! Teeme ausat, hoolivat, korruptsioonivaba, enesekindlat Eestit! See üleskutse on meile kõigile. Laulva revolutsiooni ja Balti keti aegadel inimesed ei eeldanud, et Ülemnõukogu teeb meile riigi, vaid paljud otsustasid anda oma panuse ja tundsid, et sellest sõltub midagi. Et just nendest sõltub. Ja nii see sündis. Sarnast ühist jõupingutust on vaja ka hetkel. Ülevat ühtsustunnet praegune kriis paraku ei tekita, aga ülesanne on sama ja ka sama raske – teha Eesti riigile kindlat tulevikku. Et aastal 2051 vaadataks tagasi 2021. poliitika-aastale ja küsitaks rahulolevalt – kuidas nad suutsid? Nii nagu me täna vaatame tagasi aastasse 1991 ja imetleme siis tehtud kiireid ja julgeid otsuseid. Olgu 2021 just 1991. aasta vääriline julge poliitika aasta! Ilusat vabariigi aastapäeva, kallid Eesti inimesed kodudes! Hoiame Eestit!"
"Noore teadlase preemiate üleandmisel","Kaljulaid",2021,"Mul on hea meel, et anname tänavu noore teadlase preemiad üle vabariigi aastapäeva eel, sest vabadusel pole paremat garanti kui teadmised, ja väikerahval kallimat maavara kui see, mis asub me kõrvade vahel. Nagu ikka, on meie laureaadid silmapaistvad oma teadussaavutustelt – seda mõistagi –, aga ka teadmiste edasiandjana õppejõu ja juhendaja rollides ning lisaks teaduse populariseerijate, tutvustajate ja selgitajatena meile kõigile, laiemale ringi huvilistele. Seda kõike teadlase karjääri arvestades märkimisväärselt noores eas. Uus on tänavu aga see, et juba tuttava kahe preemia asemel anname välja kolm. Mul on eriti hea meel, et uue preemiana tunnustame tänavu noort keskkonnateadlast ja temast soovingi alustada. Tartu Ülikooli atmosfäärifüüsika kaasprofessor Velle Toll uurib inimtegevuse kliimamõju eesmärgiga suurendada tuleviku kliimaprognooside täpsust. Kui kasvuhoonegaaside soojendava kliimamõju tugevust teame juba mõnda aega üsna täpselt, siis Velle Tolli teadustöö tulemusena on teada, et inimtekkeliste õhusaasteosakeste jahutav kliimamõju on seni arvatust nõrgem. Seni eeldati kliimamudelites, et inimtekkelised aerosoolid muudavad pilvi optiliselt paksemaks ja see kompenseerib olulisel määral kasvuhoonegaaside soojendavat kliimamõju. Velle Toll näitas, et nii see üldsegi ei ole. Noore teadlase preemia pälvib Tallinna Tehnikaülikooli energiatehnoloogia instituudi professor Alar Konist, kelle teadustöö uurib energiatootmise keskkonnamõjusid. Tema juhitav uurimisrühm tegeleb süsiniku püüdmise, ladustamise ja kasutamise (CCUS) tehnoloogiate kasutusvõimaluste uurimisega, mille põhieesmärgiks on uurida, kuidas saaksime CO2 salvestada nii, et saaksime endale soojust, valgust, aga seejuures ei saastaks oma planeeti. Samuti on tema uurimisrühma viimaste aastate töö tulemusena on 2020. aastast põlevkivitööstuses tekkivad tuhajäätmed ohutud, mis võimaldab tuha taaskasutamisele otsida erinevaid võimalusi. Noore IT-teadlase preemia laureaat Marek Rei on Londoni Imperial College’i ülikooli masinõppe lektor ja on oma teadustööga panustanud masinõppe algoritmide arengusse, mis võimaldavad erinevatel rakendustel tekstist ja kõnest aru saada. Ühendatuna majandusstatistikaga läbi aastate, võimaldab see ennustada ettevõtete järgmisi samme ning soovitada kõige mõjusamaid ja tulusamaid lahendusi. Koos Põhja-Eesti Regionaalhaiglaga arendab ta aga ka tarkvaraplatvormi, mis võimaldab jälgida kriitilises seisundis patsiente, analüüsida nende EKG signaali, et ennustada varakult ette südame võimalikku seiskumist, tõstes nõnda patsiendi ellujäämise tõenäosust. Meie tänavusele konkursile esitati 25 silmapaistvat noort teadlast – suur tänu neile kõigile ja nende esitajatele. Tänan ka meie preemiate rahastajaid – Chocolala, Microsoft Eesti arenduskeskus ja Väino Kaldoja."
"Vabariigi President pidulikul õhtusöögil Praha lossis 30. mail 2000","Meri",2000,"Austatud härra president, ekstsellentsid, daamid ja härrad! Lubage mul kõigepealt tänada teid sõbraliku vastuvõtu eest Tšehhi Vabariigis. Mul on olnud korduvalt võimalus kõnelda eestlaste erilisest sümpaatiast teie maa ja rahva vastu. Tahan ka täna rõhutada, et mingitel rahvuspsühholoogilistel põhjustel on kõik see, mis teie juures toimub, eestlastele vähemalt viimase sajandi jooksul äärmiselt oluline olnud. Mitte kui võõras lugu. Vaid lausa kui iseenda saatus. Lõppeva sajandi alguskümnenditel püstitas Noor-Eesti hüüdlause: olgem eestlased, saagem ka eurooplasteks. Meie põhjanaabri Soome kõrval on just teie maa see, kellele kaasa elades, kellega kaasa mõeldes on Eesti tundnud oma Euroopa-sidemete loomulikkust ja vältimatust. See puudutab nii Esimese maailmasõja järgset riigiehitamise aega, kolmekümnendate aastate lõpul alanud traagilist perioodi kui ka viimast aastakümmet. Teie suur poeg Masaryk oli ideaaliks Eesti mõtlejatele ja teotsejatele. Teie mehisus Teises maailmasõjas liigutas, teie eneseksjäämine totalitaarse surve all oli eeskujuks kogu Kesk-Euroopale, ja ma mõtlen selle all kõiki vägivaldselt nõukogude sfääri haaratud maid. Seisatades Vįclavi väljakul, kus Jan Palach astus surematusse, mälestasime kõiki selle pimedusaja ohvreid. Me mäletame teie vaimu vastupanu. Teie sametrevolutsiooniga käis käsikäes Eesti laulev revolutsioon. Nii oleme jõudnud tänaseni, mil võime iseseisvate riikidena kohtuda ja kaaluda oma võimalusi. Need on kõigepealt kahepoolsete suhete probleemid. Oleme neid, härra president, oma kohtumistel käsitlenud ja teeme seda ka käesoleva visiidi ajal. Poliitilises valdkonnas saame rääkida vaidlusküsimuste puudumisest. Niiviisi peaksid olemas olema kõik eeldused tihedaks majanduslikuks läbikäimiseks. Loodan, et mind saatva äridelegatsiooni liikmed kasutavad visiidi päevi meie kaubandussuhete edasiarendamiseks, sest Tšehhi osakaal Eesti impordis ja ekspordis ei ulatu isegi ühe protsendini või – nagu on viisakas öelda – sisaldab suurt potentsiaali. Toidu- ja keemiakaupadele ning transpordivahenditele lisaks on meil vastastikku pakkuda palju kaubaartikleid. Eeskuju võib anda aktiviseeruv turism. Üha enam eestlasi leiavad tee teie maale. Veelgi enam võib eeskujuks olla kultuurivahetus. Meil on hea meel, et tšehhi keeles on ilmunud eesti tähtsaima kirjandusteose, Anton Hansen Tammsaare 'Tõe ja õiguse' kõik viis köidet ja tänase suurkirjaniku Jaan Krossi raamatud. Mäletame tänulikult kadunud Vladimir Macura aastakümneid armastusega tehtud tööd, eesti kirjanduse tõlkimist tšehhi keelde ja analüüsivat tutvustamist. Samamoodi on ka vastupidi. Eesti keel oli neljas võõrkeel, millesse kahekümnendate aastate lõpul tõlgiti 'Švejk'. Heal meelel meenutasin Teile, härra president, juba Teie visiidi ajal Tallinnas, et 1968. aastal ilmus eesti keeles tiraažiga 20 000 eksemplari Teie näidend 'Teade'. Tšehhi kirjanduse tõlkimine on traditsioon, mis kestab, tänu viljakale tõlkijale, minu sõbrale, Leo Metsarile ja mitmele teisele. Mul on hea meel, et Leo Metsar oma kohalviibimisega tänavust riigivisiiti kaunistab. Eestis ei möödu ühtki hooaega ilma tšehhi muusikata. See on tõsine vastastikune vaimu, mentaliteedi, kultuuri vahetus. Veel kord rõhutan, et majandusmeestel tuleks seda eeskujuks võtta, seda enam, et kõik põhilised majandusalased raamlepingud on Eesti Vabariigi ja Tšehhi Vabariigi vahel sõlmitud. Oma olemuse poolest on see kõik lõpuks ka poliitiline küsimus. See on küsimus loomulikest sidemetest tänases Euroopas, tervikliku Euroopa kujundamine. Arvan, härra president, et kõige peamises on meil põhjust asjade arenguga rahul olla. Euroopa Liit on tunnustanud meie püüdlusi ja me liigume liikmekssaamise poole. Eksivad need, kes näevad seda protsessi ainult ühe külje pealt. Me ei tule Euroopasse. Nii Tšehhi kui Eesti on alati Euroopas olnud. Tänased arengud ei ole Euroopa armulik käeulatus, vaid Euroopa enda vajadus taastada oma terviklikkus. See on olnud meie traagika, et stalinistlik agressioon kasvas nagu vähktõbi üle oma maa piiride. Aga see oli ka Euroopa traagika, sest Euroopa elas amputeerituna, ühe jalaga, teeseldes, et ta seisab kahel jalal, ja sai selle enesepettusega hakkama peaaegu pool sajandit. Mõtleval ja vastutustundlikul Euroopal on meid sama palju vaja kui meil Euroopat. See on vastastikune protsess. Seepärast on äärmiselt oluline, et integreerumise käiku ei toodaks juurde kunstlikke lisatingimusi, et iga riigi üle otsustataks nende kriteeriumide järgi, milles on algselt kokku lepitud; et juba tehtud kodutööle ei lisataks uusi väljamõeldud ülesandeid. Uute gruppide moodustamine iga riigi valmidusastme hindamiseks muudab hindamiskriteeriumid häguseks. Siin, mu daamid ja härrad, ei saa unustada ka lihtsat psühholoogilist aspekti. On üks asi, kui riik ei ole astunud Euroopa Liitu, sest pole seda lihtsalt soovinud. See on Norra näide, vabalt ja sõltumatult oma otsustusi tegeva riigi näide. On hoopis teine asi, kui eemalejäämine integreerunud, ühtsest Euroopast on olnud sunniviisiline, ette dikteeritud Molotovi-Ribbentropi pakti ja Jalta suvaliste lepetega. Mida kiiremini Euroopa ja kogu maailm sellest halvamaigulisest pärandist lahti saab, seda parem. Niikuinii on see kestnud talumatult kaua. Aga XX sajandi lõpuks on midagi siiski korda saanud. Olen alati uskunud mõistuse võitu. Ikkagi on tähendusrikas, et oma tänasel presidendivisiidil Tšehhi Vabariiki külastan teie maad kui NATO täisliiget; et homme lendame Česky Krumlovisse, et kohtume seal tšehhi kaitseväelastega, kes on ka NATO sõjamehed. Tõesti – maailm liigub ja muutub. Olen väga rahul, et Tšehhi suhtub mõistvalt ja toetavalt Eesti taotlusse ühineda NATOga. Nii kaovad hallid tsoonid, mis, nagu teame, ei ole iialgi stabiilsust ja rahu teeninud. Härra president, daamid ja härrad. Tšehhi on meid ümbritsenud oma südamliku külalislahkusega. Tänan Teid veel kord selle eest. Lubage proua Helle Meri ja iseenda poolt soovida Teile, president Havel, ja Teie abikaasale jõudu, tervist ja kordaminekuid. Tõstkem klaasid president Vįclav Haveli ja kahjuks eemal oleva proua Dagmar Havlovį terviseks. Tšehhi Vabariigi eduks ja õitsenguks!"
"Vabariigi President pidulikul õhtusöögil Kreeka Vabariigi presidendi auks 11. oktoobril 2000","Meri",2000,"Lugupeetav härra president Constantinos Stephanopoulos, ekstsellentsid, daamid ja härrad! Osalesime koos Kreeka presidendiga äsja liigutaval jumalateenistusel. Mälestasime esimest eestlasest pühakut, piiskop Platonit, nüüdsest peale siis püha Platot. Koos tema kahe saatusekaaslase, pühakute Nikolase ja Mikaeliga andis ta usu nimel ülima ohvri, kui ta koos oma kaaslaste ja teiste süütute inimestega enamlaste poolt Tartu Krediitpanga keldris jaanuaris 1919 mõrvati. Mälestagem ja austagem enamlaste ohvreid vaikse püstiseismisega. Härra president, mul on väga hea meel teid Eestis tervitada. Saame jätkata otsesidemeid, mis põimusid minu möödunudkevadise riigivisiidi ajal Kreekasse. Saate nüüd oma silmaga vaadata Läänemerd, mille avastajaks peame kreeklast Pytheast. Nii ulatub mõttesild kahekümne nelja sajandi tagusesse aega. Meil on võimalus taas kõrvutada oma hoiakuid ja suhtumisi, vaadata hindava pilguga maailmale aastal 2000. Väikeste riikidena – üks suurem, teine väiksem, aga ikkagi väikeste riikidena – on integratsiooniprotsessi käik meie jaoks väga oluline. Meie positsioonid ei ole selles valdkonnas võrdsed. Olümpia vaimu kasutades võiks öelda, et Kreeka on juba meister, Eesti alles õpipoiss. Kuid te olete võinud kogeda meie tahtekindlust ja sihipärasust. Usun, et ka Eestis veedetavad päevad veenavad teid selles. Kreeka selge toetus meie liitumisele Euroopa Liidu ja NATOga on Eestile väga oluline, oleme selle eest teie maale väga tänulikud. Integratsiooniprotsessis on käes oluline ajahetk. Berliini müüri ja Nõukogude impeeriumi kokkuvarisemisele järgnenud vaimustus demokraatliku Euroopa ühendamisel on saanud rea tagasilööke. Eufooria asemele on tulnud kõhklusi, poliitiline otsustavus mattub mõnikord regulatsioonide bürokraatiasse. Ametnikele võib kõik see pakkuda tööd ja leiba, kuid me ei ehita ju ametnike Euroopat, vaid rahvaste ja inimeste Euroopat. Usun, härra president, et meie riigid saavad olla siin mõjutajaks. Meie riigid on keerukate regioonide riigid ja seepärast tunneme eriti vajadust harmoonilise ja tugeva Euroopa järele. Eesti on oma kohustuste täitmiseks valmis. See puudutab nii astumist Euroopa Liitu kui ka ühinemist NATOga. On mõistagi selge, et pool sajandit kestnud okupatsiooni mõrad ja armid ei saa kaduda üleöö. Ka mitte üheksa aastaga, mis augustikuus said täis meie iseseisvuse taastamisest. Kuid kogu selle aja on Eesti silmas pidanud ajategurit. Usun, et põliste meresõitjate vaim on meid arengus aidanud ja meie ettevõtlikkust ergutanud. Loodan, austatud külalised Kreekast, et tajute Tallinnas viibides ka ise seda, ja mitte ainult Tallinna vanalinna katustelt ja müüridelt, vaid ka tänase eestlase toimekusest ja asjalikkusest. Loodan, et suudame selle märgi all omalt poolt korraldada ka kaubandussuhteid meie kahe maa vahel, milleks mõlemapoolne poliitiline tahe ilmselt olemas on. Austatud härra president, armsad külalised. Tahaksin püüda täna siin sõnastada ka seda tunnet, mis tungib läbi ülemaailmsetest päevakaalutlustest ja Euroopa aktuaalsest probleemistikust. See tunne on seotud ainult teie maaga, teie pärimustega, teie fantaasia ja eetikaga. Eestlastel on oma iidne rahvaluule, rahvalaulu rafineeritud vormistruktuur. Aga niipea kui eestlaste seas hakkas levima kirjaoskus, hakkasid rahva vaimu harivad kirjamehed ka kreeka mütoloogiat eestlastele ümber jutustama. Justkui märkamatult said kreeka kultuuri killud ka eestlaste omaks. See on võimsa kultuuri elujõud. Palju kordi on eestlastel ajaloo vältel tegemist olnud allesjäämisega. Allesjäämisega ja endaks jäämisega. Meie maa kohta on öeldud: tuulemaa, sest tõepoolest, nii paljud tuuled, nii paljud vallutuskired on sellest väikesest maalapist üle käinud. Härra president, mul oli meeldiv võimalus anda Teile täna hommikul Teie Eestis-käigu mälestuseks kunstnik Sirje Raudsepa siidimaal, mille on inspireerinud üks Juhan Liivi luuletus. Juhan Liiv on meie kõige rahvuslikum, eestlaste keerukat elu kõige valulisemalt kujutanud luuletaja. Sajandi alguses, aastal 1908, kui eesti rahvast oli tabanud järjekordne surve lainehari ja jälle oli meie ees ainult väikesele rahvale mõistetav küsimus – olla või mitte olla – sel 1908. aastal vormib Juhan Liiv oma traagilise karjatuse mõistuluuletuseks pealkirjaga 'Helleenlane ja pärslane'. See luuletus juhtiski Sirje Raudsepa meeleolusid. Selle luuletuse lõpuvärssideks on kreeklase sõnad, mis ei vaheta vabadust millegi vastu, ja need on järgmised: 'Ei, võõras! Sinu kuld mu ustavust ei murra, ma olen kreeklane – mind lase nõnda surra!' Kreeka eetos oli jõudnud ka lihtsa eesti luuletajani, kes kunagi ei jõudnud kaugemale Eestist. Aga Kreeka oli temani jõudnud. Niisiis on meie tunnet teie vastu sõnastada õige lihtne. Meie siin põhjas, teie lõunas, kumbki oma mere ääres ja kumbki avatud kogu maailmale: meie tunne teile on tänutunne. Massalia Pytheas ja Juhan Liiv kõrgete sümboolsete kaartena meid ühendamas. Härra president. Enda ja proua Helle Meri poolt, Eesti Vabariigi rahva, parlamendi ja valitsuse poolt lubage soovida Teile ja Kreeka rahvale kõige siiramalt õnne ja edu. Tõstkem klaasid Kreeka presidendi terviseks, Kreeka Vabariigi auks ja õitsenguks."
"Eesti Kunstimuuseumi 100. aastapäeval","Kaljulaid",2019,"Head sõbrad! „Rahvale tuleb kunsti näidata, kunsti keelel teda köita ja äratada ilule ja edule – headusele. Mis seni kunstist meie piiridesse ulatunud, läks temast mööda, ainult mõnedel jõukamatel, kel teiste leeridega oli ühendust, oli võimalik seda maitseda. Kunst on aga kõikide päralt.“ Ants Laikmaa, november 1903, ajalehet „Teataja“. Nii ta kirjutas – meie kunsti kogumise ja tutvustamise, oma kunstimuuseumi loomise mõte kasvas ja edenes mitmetes ringides ja erinevate eestvedajatega, aga teoks sai iseseisvas Eesti riigis. Nii, nagu paljud olulised algused, asutati kunstimuuseum Tallinnas Eesti Muuseumi nime all just Vabadussõja päevil. Selle mõtte vaimlist ja kultuurilist tähtsust oma riigi jaoks näitas see, et me ei oodanud, kuni saabub loodetud rahu või koguneb tarvilik rikkus, et seda siis kultuuri tarvis eraldada. Mitmeid kordi tänavu ja mullu olen saanud mõelda selle Churchilli öeldud mõtte peale, et milleks me seda sõda siis üldse peame, kui me kultuurile ja haridusele mõeldud vahendeid vähendame. Just nii me toimisime ka tol ajal. Kunstimuuseumi loomise kaudu kindlustati ju meie tulevikku, Eesti riiki, kuid ennekõike kunsti ennast, seda maailmas kõigile mõistetavat keelt. See ei ole sõnakõlks. Konrad Mägi teosed olid viidud siit Itaaliasse, Firenzesse. Itaalia televisioon küsis seda näitust vaadates minu käest ühe väga tähendusrikka küsimuse: „aga see on ju Euroopa kunst?“ Me kõik teame, mis on selle küsimuse tagamõte. Sellest ühest lausest piisas. Seda näitust käis vaatamas rohkem inimesi kui seda muuseumi muidu üsna pika perioodi jooksul külastas. Väga paljud nendest mõtlesid seda üht näitust vaadates: „aga see on ju Euroopa kunst.“ Kunst kõneleb maailmas meist endast kõigile mõistetavat keelt. Algusest pea 90 aastat edasi, 2006. aastal, sai kunstimuuseum juba päris omale loodud uue hoone, seda samuti vabas Eestis, taas iseseisvaks saanud riigis. Mul oli võimalus kuulata neid arutelusid, kas otsustada Kumu ehitada või mitte otsustada Kumu ehitada. Mis saab siis nendest kasarmutest? Aga ka tookord kultuur võitis, kunst võitis ja see otsus tehti. Nüüd tundub see üliloomulik. Tollel ajal see kindlasti ei olnud. Hoolimata muuseumi keerulisest ajaloost, erinevatest ajutistest ja mitte päris ajutistest hoonetest, kus muuseum on aja jooksul asunud ning läbi keeruliste okupatsiooniaastate on kunstimuuseum alati järginud oma eesmärki – koguda ja säilitada meie kunstivara ning esitada seda parimal viisil publikule, õpetades ja kasvatades meie inimesi juba väiksest peale kunsti armastama. See on samuti olnud kunst, iseeneseks jäämise ja vaba vaimu hoidmise kunst. Sest inimeseks olemise oluline osa on maailma mõistmine. Kultuurist osa saamine, nagu ka haridus ja teadus, ei lase meie ühiskonnal jaguneda vähesteks teadjateks ja paljudeks kõrvalseisjateks. Just siin on ka Eesti Kunstimuuseumil täita oma oluline roll, pakkudes võimalust loomingust osa saada võimalikult paljudele inimestele, harida ja avardada meie kõigi maailma. Lasta ka väikestel lastel joosta ringi nendes avarates koridorides, ronida treppidel, istuda suveajal siseõues. Uskuge mind – ma arvan, me kõik, kes me oleme käinud väiksena näitustel, oleme sellest saanud mingisuguse taju ja elamuse, mida me ei osanud siis sõnadesse panna ja keda elu kunsti juurde ei ole rohkem viinud, ei oska ka täna, aga see on meiega olemas, meiega kaasas terve tee. Meie kunstimuuseum ongi kaasaegne ja uudishimulik, avatud kõikidele sihtrühmadele ja tegeleb oma publikuga just nii, et „kunst oleks kõikide päralt“, kasutades Laikmaa sõnu. Kunstis tuntakse andeid, mitte väikeseid ega suuri riike ja rahvaid. Meie peame oma andekaid loojaid maailmas tutvustama ja mul on väga hea meel, et kunstimuuseumile on saanud üha olulisemaks Eesti kunsti, nii varamu kui ka kaasaegse kunsti, tutvustamine erinevates maailma muuseumides. See on tohutu suur ja hoomamatu võrgustik, neile, kes ei ole asjasse pühendatud, kuidas jõuab ühe väikese rahva kunst teiste rahvasteni, et nad saaksid seda vaadata ja siis öelda: „aga see on ju Euroopa kunst.“ Me teame, et see töö on keeruline ja kulukas. Ja ma olen väga tänulik, et seda viitsitakse teha kõikide raskuste, kõikide olude kiuste. Need näitused, mida me oleme näinud kasvõi viimastel aastatel – mõtleme korraks Sittowi näitusele (minul õnnestus seda näha kaks korda, siin ja Ameerika Ühendriikides) – need on kultuurisündmused, kunstisündmused. Sa tuled sealt välja ja silmad on niisked, sest see oli lihtsalt nii võimas, ilus. Me teame, kuidas tänane tehnika ja tehnoloogia võimaldab ka vanu maale analüüsida, kaardistada seda, mis on pildi pealmistes kihtides ja alumistes kihtides. Kõiges selles on kaasas ka meie kunstimuuseum. Täiesti võrdväärsena teiste kunstimajadega. Mõtlesin sellele ka siis, kui käisin Pariisis Louvre’is vaatamas Leonardo da Vinci näitust. Just nimelt see Sittowi näituse paralleel tegi uhkeks. Meie kunst ja meie kunstimuuseum ongi päriselt täpselt sama hea. Tulles tagasi muuseumi loomise mõtte ühe algataja Ants Laikmaa juurde, kes kirjutas kümme aastat enne muuseumi sündi: „Kultuurikiiri tuleb rahva hinge koguda, et seal virgumine seda varem sünniks. Kõiki tõsise kultuuri voolusid tuleb rahva elusse juhtida, et seal tuul tõuseks, mis pinda elustaks, et see ei sumbuks.“ See ongi olnud ja on Eesti Kunstimuuseumi suur ja oluline roll, elustada Eesti pinda, et see mitte iial ei sumbuks. Me oleme eestlased, me oleme jõudnud Euroopasse. Ja seda on näha. Seda on näha meie kunstist, seda on näha meie kultuurist. Aga ma ei saa lõpetada tänamata proua Marika Valku, kes ehitas seda Kumu direktorina, ja proua Signe Kivi, kes ministrina, ma tean, valas samamoodi nii mõnegi pisara kui keegi ei tahtnud aru saada, et on vaja. Ja muidugi ka palju õnne sünnipäevaks direktor Sirje Helme, kogu kollektiiv! Jõudu teile edaspidiseks ja hoidke meie südames seda väikest uhket vaikset rõõmu. Näitus ei ole lärmakas koht – see on just see koht, kus on aega mõtiskella. See on seda väärt, et käia ja mõelda. Isegi võib-olla sõltumata sellest, mis näitus parasjagu on. Jõudu!"
"Vabariigi President pere- ja töötajasõbraliku ettevõtte väljakuulutamisel KUMU-s 31. mail 2007","Ilves",2007,"Viimase valimiskampaania ajal üritati Eestis taas leida õnne valemit. Vaieldi, kas õnn peitub rahas või mujal. Selles loosunglikus ja järelikult mitte eriti sügavas diskussioonis jäi mulle siiski meelde üks mõte, mis kõlas umbes nii: “õnn on see, kui lähed rõõmuga hommikul tööle ja kui õhtul tuled rõõmuga töölt koju.” Iga vähegi nutikam ettevõtja on juba ammu mõistnud, et tema äri peamiseks varanduseks on kvalifitseeritud ja motiveeritud töötajad. Need on inimesed, kes ei tee tööd pere arvelt ega tegele perega töö arvelt. Nad teevad tööajal tööd, ega muretse näiteks selle üle, et kas laps ikka jõuab turvaliselt koolist koju või kuidas läheb põdural vanaemal. Nad on leidnud lahenduse oma igapäevaprobleemidele koostöös tööandjaga. Ehk siis – nad on ühendanud paindlikult töö- ja pereelu. Lääne heaoluühiskondades peetakse just peret keskseks väärtuseks, millest lähtuvad kõik ülejäänud asjad, sealhulgas ka töö. Üha enam eelistavad ka Eestis töötajad vaba aega ületundidele. Arvestades Eestis üha teravamaks muutuvat tööjõupuudust, saavutab edu vaid see ettevõte, kes kõige paremini ja mitmekesisemalt oma töötajat motiveerib. Eesti maksukorraldus on vabastanud ettevõtted tulumaksust, kui nad investeerivad oma tulu ettevõtlusega seotud seadmetesse, hoonetesse jne. Samal ajal on erisoodustusmaksuga koormatud tööandja poolt töötajatele võimaldatavad hüved tervise-edenduseks ja eneseharimiseks. Eesti president ei saa ega taha teha valitsusele ja Riigikogule ettepanekuid seaduste muutmiseks. Aga ma prognoosin, et varem või hiljem muutuvad seesugused maksuvabastused inimestesse möödapääsmatuks. Mida varem napi tööjõuressursiga Eesti seda mõistab, seda parem meile kõigile – töötajatele, ettevõtetele ja kokkuvõttes tervele Eestile. Me juba liigume õiges suunas. Tuleval nädalal ei tohi kohvikutes ja restoranides enam suitsetada. Jah, see võib ju esialgu anda väikese ärilise tagasilöögi, kuid pikema aja jooksul võidame me oma rahva parema tervise. Pealegi ei tea me ju, kui palju uusi kliente tuleb juurde suitsuvabadesse kohvikutesse. Teiste riikide näited on ses suhtes kindlasti pigem julgustavad. Austatud tööandjad! Mul on teile lihtne üleskutse: hoolige oma töötajatest ja töötaja vastab teile samaga. Kiitke ja tunnustage neid. Pidage meeles nende sünnipäevi. Kinkige lilli ja andke vabu päevi, kui töötaja perre sünnib laps. Suhtuge mõistvalt, kui töötaja kodus on mure. Korraldage üritusi, kuhu töötaja saab tulla kogu perega. Hinnake töötaja vaba aega, mõistke tema soovi olla hea ema, hea isa, tubli poeg või tütar, õde või vend. See kõik on suhtumise küsimus. Peresõbralik ettevõte on lõpuks edukam. Sest, nagu me teame – õnn ei seisne ainult rahas, ehk siis palgafondi suuruses. Need firmad, kes on täna siia kogunenud, teavad seda lihtsat tõde. Nad on teistele ja kogu ühiskonnale eeskujuks. Aitäh teile, ja soovin, et kasutate iga võimalust oma kogemuste levitamiseks. Aitäh Äripäevale ja ajakirjale Pere ja Kodu, et peate peresõbralike ettevõtete tutvustamist ja tunnustamist oluliseks. Tänan tähelepanu eest!"
"Vabariigi President Kodukaunistamise aasta lõpetamisel Kehtnas 22. juunil 2001","Meri",2001,"Kallid sõbrad, ei tahaks teile meelde tuletatagi, et enne sõda on ka soomlased ja rootslased valinud Kehtna oma koolikäimise kohaks. Kui nad siia tulid, siis järelikult oli neil siit midagi õppida. Midagi õppida, mida nad viisid koju tagasi. Ja järelikult on kodukaunistamine Eestis mitte siinse presidendi väljamõeldis, nagu seda esimesel aastal meie noored ajakirjanikud mõtlesid, vaid kuulub Eesti kultuuri. Mul on hea meel, et minu üleskutse on leidnud teie hulgas ja kõigis Eesti maakondades nii suurt poolehoidu. Ta on leidnud poolehoidu ka nende inimeste hulgas, kellel ei ole palju raha. Ma ütleksin isegi vastupidi: ta ei leidnud poolehoidu nende inimeste hulgas, kes ehitavad viie ja kümne miljoni krooni eest endale kodusid. Raha ja kaunis Eesti kodu ei käi mitte koos, vaat et nad isegi käivad teineteise vastu. Mida teile tänutäheks öelda? Kõigepealt seda, mis mul jäi 13. juunil Tallinna laulukaare all ütlemata. See on mu siiras tänu kogu Eestile, kõigile Eesti omavalitsustele, kes olid mulle nii võimsalt toeks Murtud Rukkilille märkide üleandmisel. Olgu teie kaudu kõik need inimesed tänatud. Laulukaare all oli vinge tuul ja tibas vihma ja seal tuli rääkida lühidalt. Kodu ja koda on meile kõigile mõistetavad sõnad. Teine tähendab ehitust ja esimene tähistab seda ruumi, milles perekond elab, milles lapsed õpivad kõnelema, milles vanemad kujundavad tulevikuunistusi. See on kõigis keeltes nii, ka saksa keeles ja soome keeles. Kodu ongi see keskkond, mis vormib inimest kodanikuks. Jah, ma ei ole neid sõnu varem kõrvuti pannud, aga seegi on ilus tõde, et kodust sünnib kodanik. Eestil on vaja häid kodanikke ja selleks on Eestil vaja häid kodusid. Ja mis on hea kodu? Hea kodu on kõigepealt kodu, kus valitseb üksmeel. Kus on vanemate ja laste vahel üksmeel. Kus tehakse palju, kui mitte kõike koos. Ja kui kõik on koos tehtud, olgu see väike lillepeenar, olgu see kas või kelder, kuhu pannakse talvekartulid ära, on sellel tööl hoopis uus väärtus, see muutub kalliks. Sellest kallist oma kätega tehtust, aga mitte üleskutsetest ja loosungitest - kasvab välja meie veel laiem ühine tunne oma kodumaa vastu. Kodukaunistamisaasta on tugeva Eesti kujundamise aasta. Ta on kõigi ajutiste vastuolude silumise aasta. Ta peab olema ka üksteise abistamise aasta, sest meie hulgas on nii jõukamaid kui ka vaesemaid. Tunded ei sõltu ju rahakotist, tunded tulevad südamest. Ka see on kodukaunistamise aasta eesmärk ja see on andnud ülitugeva usu Eestisse. Kui terve on Eesti kõigile meie probleemidele ja hädadele vaatamata! Kui enesekindel on Eesti, sest enesekindlad me saame olla ainult siis, kui me vaatame tulevikku ja kui me mõistame, et see, mida me teeme praegu, jääb alati meie kodumaale, et see kodu, mida me loome jääb alati meile, meie lastele ja nende järeltulijatele. Ka see on kodukaunistamine. Ma olen kindel, et te kõik mõistate, et maakonnad on andnud eeskuju linnadele, pean silmas ennekõike Tallinnat. Mäletan, kord sõitsin vene ajal läbi Mustamäe koju ja vaatasin autorooli tagant ülevalt alla akende ridasid. Oli juba pime, aknad olid valgustatud. Üheksakorruselisel majal oli näha ülevalt alla ulatuv köögiakende rida. Jälgisin seda rida ja mind masendas see, et nägin nende akende taga täpselt samasuguseid lampe. Mul tuli äkki meelde sõber Mati Unt, kes pool aastat varem oli olnud õnnelik, et oli saanud korteri just niisugusesse majja ja pool aastat hiljem kirjutas õnnetult, et tal on hirm, et ta õhtul ei leia oma kodu enam üles. Need aknaread, need sajad aknaread olid kõik ühesugused. Ka sellest peame rääkima kodukaunistamisaasta kokkuvõttena. Kodu ei tohi olla kasarm, jumal hoidku, kogu Eesti vabadusvõitlus on ju olnud võitlus võõra kasarmu ja kasarmu mõttelaadi vastu. Seda tuleb ka praegu teha, sest niisuguseid magalate rajoone, mis on elule suletud, ei tunne isegi Euroopa ja Ameerika suurlinnad. Kodu peab olema eestlase nägu. Eestlane on minu meelest õnnelik inimene. Meid on vähe, aga ruumi on meil rohkem kui taanlastel või hollandlastel või šveitslastel või belglastel. Ruumi on meil nii palju, et see on tõenäoliselt kujundanud eestlase iseloomu. Me oleme üks rahvas, aga oma kodu me tahaksime hoida oma perele. Praegu räägin oma iseloomust ja oma tunnetest. Mulle näiteks ei meeldi, kui naabritädi vaatab oma köögiaknast minu köögiaknasse sisse. Ma tahaksin, et kahe sõbraliku maja vahel oleks piisavalt ruumi. Eestis on ruumi ja selletõttu on nii uskumatult arusaamatu, et meil ikka veel leidub poliitikuid, kes tahavad kõiki eestlasi koondada Tallinnasse. Nad on poliitikud, aga nad vist ei ole mõelnud, kuidas olla eestlane. Inimene ei ole kaubavagun, et teda lükata raudteejaama. 28. maist ma külastasin kõiki Eesti maakondi ja meid saatis ilus ilm. Eestis sadas, aga seal, kus me kokku tulime ja Murtud Rukkililli jagasime, ei sadanud mitte kunagi. See oli kevad, mis murdus esile looduses ja mis murdus esile inimestes. Selles kevades õitsesid sirelid. Nad õitsesid keset põlde, keset võpsikut, keset metsi, sirelite õitsemise aja peale langeski minu sõit läbi terve Eesti. Sirelite kaudu ma äkki mõistsin, et need on ju maha jäetud talukohad, mahajäetud kodud. Kodud, kus väikese otsimisega leiaks veel alusmüüri, mõnikord ka veel korstna aga muidu oli kõik lage. See oli õppetund mulle endale. Mõistsin, mida vahepealsed aastad tähendasid. Et peale meie poliitilise juhtkonna, peale kooliõpetajate, peale talupoegade, olid meie riigi vaenlased ennekõike tahtnud hävitada Eesti kodu. Lükata kogu rahvas nendesse magalatesse. Nad jõudsid kaunis kaugele, aga ometi mitte kunagi inimesehinge. Miks ma sellest räägin? Sellepärast, et kodu ongi see koht, mis õpetab inimest mõtlema. Eesti kodus mõeldakse Eesti moodi ja Eesti kodus kasvab laps Eesti kodanikuks. Ka sellepärast peab olema kodu kaunis. Seda tuletasid mulle meelde need nii kaunilt ja nii nukralt õitsevad sirelid. Mul on hea meel teile öelda, et niisugust minevikku meie tulevik ei sisalda. Me ehitame oma Eesti kodud kauniks selleks, et nad jääksid ja areneksid ja et me Eesti kodu oleks Eesti nägu. Me ei sea endale eesmärgiks, et Eesti kodu oleks kaunim kui Hollandi või Saksa kodu. See oleks täiesti väär arusaam. Eesti kodu peab olema Eesti nägu ja kasvatama tugevat eestlast ja andma talle selle meeletu armastuse, mida me kõik tunneme oma ema-isa vastu, oma kodu vastu, oma kodumaa vastu, oma ilu vastu. Aitäh."
"Vabariigi President Eesti Tööandjate Keskliidu 100. juubelikonverentsil","Kaljulaid",2017,"Head kuulajad! Inimestel ja rahvastel on ajaloos alati kaks võimalust: nad kas lähevad ise ajaloo arengukäiguga aktiivselt kaasa, või lasevad end selle poolt kaasa lohistada. Neist esimest võimalust saab kasutada aga ainult siis, kui toimuvat ning lahendamist vajavaid probleeme õigesti tajutakse ning ollakse valmis edasiminekuga seotud koormat kandma. Meie praegused probleemid majanduses tunduvad olevat üldiselt teada: nõrk nõudlus, keeruline väliskeskkond, tööjõupuudus, madal tootlikkus. Nüüd on neile lisandunud ka ebasoodus demograafiline olukord. Siiski tundub, et sellel pildil on üks oluline puudus. Ta peegeldab peaasjalikult minevikku ja kajastab üsna vähe neid muutusi, mis tööd ja töötamist alles nüüd mõjutama on hakanud, kuid mis kujundavad selle sotsiaalmajandusliku keskkonna, milles meil järgnevatel kümnenditel elada tuleb. Töö ja töötamine – sellest peame me rääkima õige mitmel põhjusel. Loomulikult on nende põhjuste hulgas ka demograafiline olukord, rahvastiku vananemine, mida juba kümmekond aastat peetakse arenenud maailmale üheks kõige suuremaks väljakutseks. Kuid seejuures pidagem meeles, et demograafiast tingitud probleemide puhul on täna tegu siiski hilinenud reaktsiooniga varem toimunud ja teada olnud muutustele. Võib ka öelda, et kõik, mis me teeme täna on vigade parandamisega. Millest võiks siis õppida, et vähendada uute vigade koormat tulevikus? Me peame täna samavõrd või veelgi enam arvestama sellega, et praegu on demograafilisest olukorrast veel kiiremine hakanud muutuma töö. Ning et see muutus saab olema kiirem ja sügavam kui demograafilise olukorra muutumine. On üsna selge, et ebarahuldava, kuid stabiilse olukorra asemel, nagu sündide puhul, näeme majanduses hoopis teaduslik-tehnilise arengu seniolematut kiirenemist, sealhulgas digiajastu jätkumisest tingitud murrangulisi muutusi tootmises ja väga traditsiooniliste töökohtade arvu kiiret vähenemist. Eriti siin, Euroopas. Kuid ei ole võimalik, et koos majandusliku arengu ja töö muutumisega ei muutuks ka inimeste elutingimused, käitumismudelid ja väärtussüsteem. See on lihtsalt paratamatu. Võimalused ja vajadus töö tegemiseks ning vajalikud oskused muutuvad. Mitte kunagi varem pole need asjad olnud korraga nii vastuolulises muutumises. Me teame, kuidas elada stabiilse või kasvava elanikkonnaga ühiskonnas, kuid mitte vananevas. Me teame, kuidas rahuldada kasvavat nõudlust, kuid oleme nõutud sekulaarse stagnatsiooni ajal, mil säästmiskalduvus ühiskonnas järjest kasvab, aga investeerimissoov väheneb. Me teadsime väga hästi, kuidas rajada tarbimisühiskonda, kuid ei oska kohanduda uue, tarbimisühiskonna tõekspidamisi vähe arvestava uue ratsionaalsusega. See tähendab, et kui nii umbes minuvanune inimene töötab viis päeva nädalas ja selle tulemusel saab omale lubada uue auto, siis tänased noored pigem sissetulekute suurenedes eelistavad vähendada tööaega. Me oskame mõõta majanduse mahtu, kuid mitte ühiskonna heaolu, mistõttu alahindame demokraatlike väärtuste tähtust ühiskondadele, aga ka puhta looduskeskkonna kättesaadavust. Kuivõrd demograafilise olukorra muutumise, see on vähenenud sündimuse, eluea pikenemise ja sellega kaasneva elanikkonna vananemise mõjust majandusele on räägitud juba mõnda aega ja räägitakse veel edaspidigi, siis sellel küsimusel ma täna ei peatu, vaid räägin töö ja inimeste käitumismudelite muutumisest ning selle mõjust meie elule, ning sellest, mida me ette peame võtma, et olla valmis arenguga kaasa minemiseks. Sest nii, nagu me jätsime üheksakümnendatel vajaliku tähelepanuta sündimuse vähenemisega kaasnevad probleemid, ei maksa enam jätta tähelepanuta seda, mida toob endaga kaasa töö muutumine. Kuigi neid muutusi ja nendega kaasnevat on tunduvalt keerulisem mõõta ja prognoosida, kui näiteks sünde kokku lugeda ja järgnevateks kümnenditeks rahvastikupüramiidi joonistada, peame me töö ja väärtushinnangute muutumisega oma tulevikuvisioonis arvestama. Midagi me ju ikkagi teame. Näiteks seda, et paljudes arenenud riikides, mõnevõrra ka meil, on seni (aastatuhandeid) inimeste käitumist ja tõekspidamisi otsustavalt mõjutanud toiduse ja eluasemega kindlustamise vajadus. See on kõige tähtsam töötamise motivatsioonitegur ja see on väga kiiresti järjest enam tahaplaanile nihkunud. Et teaduse ja tehnoloogia abil loodud jõukuse tase on jätnud inimestele üha suurema valiku- ja otsustamisvabaduse. Töö ja käitumismudelite vaheline sõltuvus ei ole täpselt prognoositav, aga me teame ikkagi, et töö muutumine toob kaasa muutused inimeste käitumises. Nii näiteks võime me läbi ajaloo jälgida, kuidas kunagistest kaootilistest tegevustest, mis vähe tänapäevast arusaama tööst meenutasid, jõuti läbi töö tegemist distsiplineerinud põlluharimise rangelt reglementeeritud ja sügava tööjaotusega tööstusliku tootmiseni, mis muutis vabrikutes töötavad inimesed möödunud sajandi alguseks tõelisteks inim-masinateks, kelle tööpäev oli allutatud konveieri rütmile ja kes pärast lühemat või pikemat õpet tunnist tundi, päevast päeva ja aastast aastasse tegid üheksast viieni üht ja sedasama tööd. Seda isegi põlvkondade kaupa ja inimesed olid selle üle uhked. Mäletan üht Vikerraadio intervjuud, võib-olla 78. aastast, kus Sangari õmbleja rääkis uhkusega, kuidas ta on juba 32 aastat kraesid õmmelnud. Tööd, kus enamiku töötajate loovaks mõtlemiseks ja otsustamisvabaduseks kohta sama hästi kui polnud. Teame ka seda, kuidas sellist arengut väärtussüsteemiga toetati. Kuid oskus lahutada mistahes töö lihtsateks elementaarosadeks on tänaseks välja viinud selleni, et enamiku elementaartööde tegemiseks, mida veel praegugi loetakse kohati oskustööks ja mille tegemiseks meeleheitlikult töökäsi püütakse leida, pole inimesi varsti üldse vaja. Ma arvan, et juba siis, kui täna sündinud tööealisteks saavad. Ja võib üsna kindel olla, et maailmas kus masin-inimesi enam vaja ei lähe, ei ole vaja ka seda väärtussüsteemi, mis praegu paljudele igavese ja üldinimlikuna tundub. Siinkohal palun kõigil kohalviibijatel sügavalt järele mõelda, kas meie ettevõtete tulumaksuvabastuse maksusüsteem soosib masin-inimestele loodavaid töökohti, mis on kapitalimahukad, või siis tarkadele inimestele mõeldud töökohti, mis on peamiselt tööjõumaksukulude poolest kallid? Märkate ehk, et oleme omal ajal nii progressiivse sammuga siinkohal ajale jalgu jäänud... Töötamise tulevikule mõeldes tuleb arvestada ka sellega, et inimene hakkas töötama ja järjest rohkem tööd tegema ikkagi selleks, et endale ja oma järglastele kindlamat ellujäämist kindlustada, hiljem ka selleks, et neid rohkemate hüvedega kindlustada. Ja nii edasi, kuni töö maailma mitmetes piirkondades järjest suurema osa ööpäevast ja inimese energiast endale võttis, kuni tekkis mulje, et inimesed elavadki üksnes selleks, et teha tööd; sealhulgas tundide kaupa endale mitte meelepärast tööd ka selleks, et osta seda, mida tegelikult ei vajatud. See oli irratsionaalne ja on ka täna. See ei kesta igavesti. Võib selgelt tajuda, kuidas sellist suhtumist töösse jääb aasta aastalt vähemaks, sest seda ei ole ei ellujäämiseks, ega ka normaalseks eluks lihtsalt vaja. Juba praegu võib kohata inimesi, eeskätt noori, kes paljudele tarbimisühiskonna tõekspidamistele vilistavad ning peavad õigeks töötada ainult nii palju, kui neil endi valitud eluviisi juures vaja on. Ja õnneks see ongi, sest tootmise edasine areng suurele osale inimestest varsti teistsugust võimalust ei jätagi. Just nii, nagu tehnoloogiline areng võimaldas sada aastat tagasi 8-tunnise tööpäeva kehtestamist, nii saadab ta alanud sajandil ajalukku ka sellesama 8-tunnise tööpäeva ja lisaks sellele ka tänase harjumuspärase kindla töörütmi. Aga mis selle asemele tuleb? Umbes nii nagu enne selge tööjaotuse teket, tuleb hakata jälle ennustamatus kohas ja ootamatul ajal tegema enda jaoks uut tööd iseenda teadmistele ja intellektile toetudes. Olla avatud uuteks väljakutseteks ka siis, kui see nõuab põhjalikku ümberõpet. Ja nii sõltumatult enda vanusest. Ainult et noored ei mõista seda nii. See ei ole ümberõpe ja kohanemine, see ongi noorte normaalne elu ja suhtumine. Ühekordselt äraõpitava, rutiinse töö tegijate asemel on vaja inimesi, kes oleks maksimaalselt õppimis- ja kohanemisvõimelised. Noorem põlvkond on selleks ka valmis, neil puudub igasugune huvi töötada tööandjale sobivas rütmis. Nad on ennustamatud. Üks teie hulgast rääkis, et tema etteõtte IT-juht ei tööta tugeva tuulega. Ta purjetab sel ajal. Paljud ei taha töötada 12 kuud aastas, vaid ainult pimeda ja külma aja. Ja kuna sellised inimesed saavad ära elada oma valitud tingimustel, sest nende oskused on turul nõutud, siis peavad tööandjad sellega kohanema. Järjest rohkem. Aga vahel mulle siiski paistab, et paljud meist arvavad end elavat kui Alice peeglitaguses maailmas, kus endine töökorraldus võib nagu kassi irvitus õhku rippuma jääda ka siis, kui kass, see on endine töö, täiesti kadunud on. Ja mis veel halvem, mõnel rajada sellele ka oma tulevikustrateegia. Seda isegi ajal, kui seniste väärtuste muutumine on juba selgesti tajutav. Täna öeldakse veel, et see on halb, et noored ei pea vajalikuks ega õigeks elada sellist elu, nagu on elanud neile eelnenud põlvkonnad. Nad ei elagi enam nii. Neile pole ükski ülaltoodud tulevikuväljakutsetest probleemiks, sest nad elavadki uuenenud käitumismudeli järgi. Ja on mõistlik leppida, et ükski meie arvamus ei pane neid sellele küsimusele teisiti vaatama. Aga see on alles algus. Arengukõver osutab, et töö ja suhtumine töösse hakkavad senisest kiiremini muutuma, sest reaalses maailmas kaob kassi naeratus ju koos kassiga. Kui täna saab muutunud/teistsuguse ellu- ja töösse suhtumisega inimesi veel marginaalse suurusega rühmaks pidada, kellega eriti nagu ei olekski vaja arvestada või kellest võib isegi loota, et neil tuleb aja möödudes „mõistus pähe"" – noh umbes nii, nagu see oli pool sajandit tagasi hipide ja teiste lillelastega. Tõenäoliselt me eksime ja nii ei lähe. Hipidel oli omal ajal soovi korral kerge hakata mingisugust tavalist tööd tegema, sest selliseid töökohti oli siis kõige enam ning ega neist enamikul ellujäämiseks teistsugust võimalust polnudki. Nüüd on olukord teine. Traditsioonilise töö kohad kaovad enamikes sektorites, eriti tootmises, logistikas ja transpordis ning pöördumatult. Just täpselt samamoodi, nagu nad kõige arenenumates ja tehnoloogilisemates põllumajanduslikes tootmistes juba kadunud ongi. Me oleme selle juba üks kord üle elanud, põllumajanduses. Miks peaks teistes sektorites teisiti minema? On üpris kindel, et meil tuleb leppida mõttega, et mitte väga kauges tulevikus saab suure osa töövõimelise elanikkonna elu olema just selline, nagu selle on täna valinud üks osa Kalamaja noori. Ettenägevas ja end muutusteks institutsiooniliselt ette valmistada suutvas ühiskonnas on inimeste kohanemist võimalik kergendada ja kiirendada. See asjaolu on kriitilise tähtsusega, sest sellel sajandil jäävad võitjaks need, kes ees ootavaid muudatusi kõige paremini tajuvad ning selleks kõige paremini ette valmistuvad. Murranguliste aegade suurim keerukus seisnebki selles, et ühel ja samal ajal tuleb osaliselt elada veel endises maailmas, kuid samal ajal kohanduda eluks muutunud maailmas. Kogu ühiskond muutub: inimesed, ettevõtjad ja riik. Ilmselt on selles kolmikus kõige dünaamilisemaks ettevõtlussektor, sest turukonkurentsi tingimustes toimub siin selektsioon iseenesest. Kuid see, milliseks see selektsioon kujuneb, sõltub täielikult sellest, kui ettenägelikud olete teie, meie ettevõtjad, ja loomulikult sellest, milline on tegevuskeskkond. Inimestega asi enam nii ühene pole. Esiteks peavad nad aru saama ja ka leppima sellega, et industriaalühiskonnale omane heaoluühiskonna mudel oli üksnes ühte perioodi sobiv korraldus, aga mitte inimühiskonna sotsiaalmajandusliku arengu lõppjaam. Ajutine oli see heaolumudel just selsamal lihtsal põhjusel, et ka industriaalühiskond ise koos kõigi oma karakteristikutega osutus ajutiseks nähtuseks. Oluline on, et nüüd peab riigi institutsiooniline korraldus tagama muutunud olukorras elamiseks vajalikud struktuurid, mis oleks võimalikult vara paigas. Kõige olulisemaks ülesandeks on siin erinevate võimaluste ja vajadustega inimestele kohanemiseks vajalike tingimuste tagamine. Vastasel juhul ei saa loota ei inimeste kohanemisele ega ka muudatustega leppimisele. Kui alustada lihtsamast, tuleb mõelda sellele, kuidas asendada seni püsinud teadmine, et kord ära õpitud amet tagab inimesele pärast kolme-neljakümmet aastat kohusetundlikku tööd pensionärina inimväärse toimetuleku elu lõpuni uue teadmisega, et inimväärse elu suudab tagada üksnes inimese kohanemisvõime, suutlikkus õppida ja töötada kõrge eani, et inimese elukvaliteet üle kogu tema elukaare sõltub eeskätt temast endast, mitte riigist. Tuleb mõelda ka muule – kuidas näiteks sobitub puhkus ja puhkamine sellisesse mudelisse. Kuid selleks, et inimene nii mõtelda ja toimida saaks, peab riik ümber mõtestama oma sotsiaalkindlustuse ja -hoolduse süsteemi, tagama inimese töövõime säilitamiseks vajaliku tervishoiu, korraldama elukestvat õpet nii, et inimesed saaks koolituse läbi just seesugust ettevalmistust, mida pidevas muutumises olev majandus hetkel vajab. Muidugi peab olema tagatud, et inimesed, kui nad kaotavad ükskõik millal kas vanuse või tervise tõttu töövõime, ei jääks saatuse hooleks, vaid et oleks loodud tingimused, kus neil oleks võimalik valida elu vahel ühiskodus, hooldekodus, oma kodus jne. Ning mis kõige olulisem, riigil endal tuleb tulevikuväljakutsetega toime tulemiseks toetada kõike seda, mis kogukondadel juba praegu aitab mitmeid kohalikke probleeme iseseisvalt ja neile sobival viisil lahendada. Ja kõige keerulisem on see, et riik peab välja mõtlema, kuidas selliselt vahelduvalt töötavalt seltskonnalt koguda makse nii, et kõike eeltoodut ellu viia. Me vaidleme täna selliste asjade üle, millal peaks algama pensioniiga ja milline peaks olema pensioniindeks. Peamegi vaidlema, sest praegune süsteem ja korraldus on selline. Samal ajal peame me aga arutlema ka selle üle, kuidas saaksid inimesed pensionisüsteemi ja ravikindlustusse panustada, kuigi nad ei tööta igal nädalal ega igas kuus aastas. Riik peab tulevikus käima nagu mesilane õielt õiele ja korjama nektarit. See ei voola enam ühtlase sotsiaalmaksujoana meie õuele. Me ei saa leppida sellega, et üha suurema osa inimeste elustiil ei sobitu meie ühiskonnakorraldusega ja seetõttu nad lihtsalt ei panusta me ühiskonda. Nad ei tarbi enamasti ka teenuseid, kuid häda on selles, et inimestel on kalduvus võtta lindpriilt just parimas teenimiseas ja hiljem, kui nad hakkavad vajama lastele haridust, endale ravi ja hiljem sotsiaalteenuseid, pöörduvad nad tagasi nii-öelda süsteemi. Ligipääs tervishoiusüsteemile tekib meil väga kiiresti. Pensionisüsteemile muidugi enam samaväärselt ligi ei saa, aga vahet pole – elatusmiinimumi peab ühiskond tagama kõigile, ka neile, kelle pensionistaaž, mis põhineb süsteemis osaletud aastail, väikeseks jääb. Me vajame uut mudelit, mis arvestaks ülehomse päevaga. Seda vajavad kõik ettevõtjad, kes edaspidi peavad oma toote või teenuse kokku panema erinevatest panustajatest, kes asuvad laiali kogu ilmas. Seda vajab ka riik, selleks, et olla huvipakkuv tugi oma kodanikele ja soovi korral ka oma e-residentidele ja muudele inimestele, kes otsivad maailmas progressiivset avalikku keskkonda, mis sobiks nende huvide, harjumuste ja tööga. Me näeme täna, kuidas näiteks Saksamaa on meist selgelt 17 aastat maas digiühiskonna loomisel – alles tänavu hakati seal iga ID-ga koos välja andma ka digitaalset ID-d. Aga suure riigina on neil ambitsioon meile viie aastaga järele jõuda, sealjuures on nad valmis selle saavutamiseks muutma põhiseadust, et anda keskvalitsusele võimalus digiühiskonna kujunemist juhtida riigi, mitte liidumaa tasandil. Neil on seda võimsust ja jõudu, et kaotatud aeg tagasi teha. Aga kui meie peaksime hilinema töö muutumise mõistmisel ja hakkama teisi riike pärast taga ajama, siis ei ole meil selleks ressurssi ega aega. Meil ei ole vigade parandamiseks jõudu, me peame neid ennetama. Öelge parem kohe lahti vananenud tellimusest riigile, mis puudutab igasugust ettevõtluse toetamist, tugisüsteeme; haridussüsteemist teie masinaga sobituva inimese „tellimisest"" ja muust eilsest. Teie asi on riiki innustada mõtlema ülehomsele päevale, valima kriitilised põhiülesanded, milleks on inimeste tervis ja paindlik haridus, tervena elatud eluaastate kasvatamine ja seiklusvalmiduse tõstmine. Uue jaoks ressursi genereerimiseks tuleb vanast loobuda, midagi ei ole parata. Lisanduvat ressurssi saaks vaid suuremast maksukoormusest, aga ma millegipärast arvan, et sellest mõttest ei ole keegi meist just liiga suures vaimustuses. Tänan kuulamast ja jõudu tööle!"
"Vabariigi President Lennart Meri kõne Saksa Panga Lõuna-Saksa harunõukogude kokkutulekul 27. novembril 1995 Münchenis","Meri",1995,"Mu daamid ja härrad! Tahan oma ettekande üles ehitada Carl Friedrich von Weizsäckeri tsitaadile, mis kõlab nõnda: ""Mingit paradigmat saab kummutada ainult uus paradigma. (...) Kui just ei toimu mingeid katastrofaalseid muutusi, siis ei hävi ökoloogilist nishshi omav liik MITTE sellepärast, et ta seda nishshi küllalt hästi ei täida, vaid teise liigi läbi, kellele see nishsh PAREMINI sobib."" Rakendan järgnevalt seda tsitaati, mis meenutab Torricelli tähelepanekuid vaakumist, kahe teema edasiarendamisel. Mõlemad põimuvad tihedasti teineteisega. Esimene teema on Eesti ja Läänemere piirkonna, järelikult Euroopa ja kogu maailma julgeolekupoliitika. Teine teema on Eesti integreerumine Lääne-Euroopa majandusstruktuuridega, millele annab erilist aktuaalsust asjaolu, et möödunud reedel kirjutas meie peaminister Tiit Vähi alla avaldusele, milles Eesti taotleb enda vastuvõtmist Euroopa Liitu. Ma loodan tõestada, et nii esimene kui teine protsess on tegelikult lahutamatud nagu ühe medali kaks külge. Ühelt küljelt saame teada vääringu ja teiselt küljelt seda vääringut hoidva ja kaitsva riigi nime. EL-i kvaliteedimärgiks on jõukus, NATOl julgeolek. See, mis neil ühist on, avaldub stabiilsusena. Matemaatiliselt öeldes on stabiilsus EL-i ja NATO ühisosaks. Oma tänasele kuulajaskonnale ei pruugi ma pikemalt seletada, et minu kodumaa Eesti on elavaks näiteks sellest, kui tervistav võib kommunistliku ebamajanduse ravis olla shokiteraapia. Kiire reformipoliitika ilma igasuguste kuide ja agadeta, avatus maailmale, liberaalsus ja vabakaubandus sõna otseses mõttes, erastamine ja äärmiselt sõbralik maksupoliitika on toonud Eesti 1994. aastal ühe elaniku kohta tehtud otseste välisinvesteeringute poolest Euroopa üleminekuriikide seas ESIKOHALE. Euroopa Rekonstruktsiooni- ja Arengupanga, IMF-i ja mitte viimases järjekorras Saksa Panga tehtud uurimused tõendavad, et Eesti majanduse kasvutempod on mainitud riikide hulgas kõige nobedamad. Selle kõigega kaasneb kiire ülikaasaegsete infrastruktuuride areng: juba praegu on näiteks Bonnist Tallinna hõlpsam faksi saata kui Rottweili. Novembris, mu daamid ja härrad, on Münchenis juba kaunis külm. Eestis on muidugi palju külmem. Aga see ei takistanud kahte noort venelast paari päeva eest Venemaa poolt üle Narva jõe ujudes Eesti-Vene piiri ületamast, et Eestis varjupaika leida. Usun, et põhjus, miks need kaks noormeest seda tegid, ei vaja kommentaare. 1. Pärast mitmeid revolutsioonilisi murranguid, mis tegid lõpu Saksamaa jagatusele ning Euroopa jagatusele, on paljugi põhjalikult muutunud. Positiivseid näiteid on küllaga võtta. Kui vaid kõige värskemat meenutada, siis 9. novembril 1995, sel ajaloosündmustest nii küllastunud kuupäeval võeti Euroopa Nõukokku vastu Ukraina. Riik, mille võtmeülesanne ühinevas Euroopas ei vaja mingeid selgitusi, ei Eestis ega Saksamaal. Bipolaarset süsteemi, kunagi nii tavalist Ida-Lääne vastasseisu ei ole enam. Ent ometi ei ole sellest igavest rahu puhkenud, maailm on jäänud endiselt kõhedaks paigaks ja ajalugu, mida mõned Läänes juba kadumas nägid, kipub viimasel ajal liigagi palju saama. Kuigi omal ajal kõrgunud Berliini betoonmüür on peaaegu juba Euroopa mineviku hõlma vajunud, oleme tänapäeval saanud tunnistajateks müüride edasipüsimisele peades. Nende müüride kivid on kõvad ning kaaluvad palju: nõmedus, mõistmatus, näilisi võite pühitsev ja näilistest kaotustest kurvastav hedonism, suurriiklik mõtteviis, millega käib tihtipeale kaasas üleolev suhtumine, eriti siis, kui on tegemist väikerahvaste õigusega arendada oma kultuuri, identiteeti, riiklust, millega nad oma otsest kohust täidaksid. Sest mis veel võiks olla ühe rahvuse suurim kohus kui mitte omaenese identiteedi säilitamine ja sellega Euroopa rikastamine? Nii ei ole ka eestlased Euroopa lavale ilmunud masendatud paluja rollis, vaid meie ühiste tegude ja sündmuste võrdõiguslike, orgaaniliste osalistena, aktiivsete, eneseteadlike Euroopa elu kujundajatena. Toon ainult ühe näite. Te ju mäletate veel, mu daamid ja härrad, seda müürilangemisele järgnenud aega Saksamaal. Leipzigi tänavail läks see lahti: ""Kui D-mark meie juurde ei tule, siis tuleme meie tema juurde,"" oli tollane lendsõna. Ja D-mark tuli. Eestlastel polnud kedagi, kelle poole samal kombel pöörduda oleks võinud -- ei rikast onu Hanssu ega D-marka. Me pidime D-marga oma maal ise üles ehitama ja nii me tegimegi -- 20. juunil 1992, muide täpselt Saksa marga 44. sünnipäeval; meil kutsutakse seda küll Eesti krooniks, aga parlamendi seadusega on ta ühemõtteliselt Saksa marga kaudu määratletud. 2. Kui ma enne suurriiklikku mõttevģisi, peades edasipüsivat Jalta vaimu mainisin, siis ei sündinud see kalduvusest vaimudega võidelda. Selle tegevuse võime rahulikult demonoloogidele jätta. Me elame täna tõeliste ohtude maailmas. Ida ja Lääne vaheline lang, mille on endast maha jätnud Jaltas toimunud Euroopa jagamine -- poliitilises, majanduslikus, sotsiaalses, ökoloogilises mõttes --, kätkeb ettenägematuid riske, kui seda kiiresti ei tasandata. Ja maailmas, mis üha rohkem mähkub globaalsetesse sõltuvustesse, kehtib see veel enam Lõuna ja Põhja vahelise lõhe kohta. Üha suurem hulk valdavalt noori inimesi, kes elavad viletsuses ja poliitilises ebastabiilsuses, ja väiksem (ning vananev) osa inimkonnast, kes ei tule toime oma üliküllusprobleemidega -- see tekitab info- ja kommunikatsioonisüsteeme silmas pidades pingeid, mis peaaegu vältimatult ikka ja jälle ohtlikult segunevad ideoloogilise radikalismi ja usulise fundamentalismiga. Sisemist ja välist julgeolekut ei saa enam teineteisest selgesti eraldada. Sõjalise ohu kõrvale tekkinud uued ohud --uutmoodi rahvasteränded, ökoloogilised sõjad, terrorism ja üleilmselt toimiv organiseeritud kuritegevus, poliitiline ja usuline fundamentalism -- on julgeoleku klassikalise mõiste kõikuma löönud. Niisugused terroriaktid nagu Jaapanis, USA-s ja viimati Prantsusmaal näitavad eelkõige linna-aglomeratsioonide ja kõrgtehnoloogial rajanevate infrastruktuuride kohutavat haavatavust, rääkimata traditsioonilise turvalisustunde psühholoogilisest tähendusest. Kõik need ohuallikad koos näitavad ühte: ükski riik maailmas pole omaette võetuna nende eest kaitstud, see käib isegi Ühendriikide kohta. Üksi ei suuda me midagi, ühiselt suudame kõike. Need provokatsioonid puudutavad meid kõiki, ainult ühiselt võime neist jagu saada. Sellepärast on Euroopa liitumine meile eluliselt tähtis ja sellepärast jääb Atlandi Liit eksistentsiaalselt tarvilikuks kõigile partnereile, on nad siis täisliikmed või selleks pürgijad. Areng, mille Atlandi Liit viimase viie aasta jooksul läbi teinud on, kummutab ju veenvalt ka selle väite, et liitu oli tarvis üksnes külma sõja ajal ja nüüd pärast selle lõppu on ta aegunud. ""NATO,"" on öelnud fraktsiooni esimees dr. Wolfgang Schäuble, ""on hoopis vastupidi osutunud ülimalt elujõuliseks, tänapäevaseks ja kohanemisvõimeliseks organisatsiooniks, millel on märkimisväärne külgetõmbejõud eriti Kesk-, Ida- ja Lõuna-Euroopa riikidele. Üleeuroopalise stabiilsusankru ja ainsa usaldusväärse julgeolekugarandi rollis on ta uut kinnitust leidnud."" 3. Moskvast Bonni kaudu Brüsselisse, öeldakse tänapäeval. Endastmõistetavuste jaluleseadmine on nii poliitika kui diplomaatia ülesanne. Eesti puhul ei saa see teisiti olla. Eesti pole mingi ""lähivälismaa"", ""the near abroad"" Moskvale, vaid on lähedalasuv, orgaaniline sisemaa Bonnile ja Genfile, Strasbourgile ja Amsterdamile, Luxemburgile ja Göttingenile ja -- last but not least -- Münchenile! Eesti puhul ei ole tegemist tagasitulekuga Euroopasse, nagu mõni ajakirjanik seda stereotüüpselt kirjeldada tavatseb: Eesti on sajandeid olnud Euroopasse kinnistunud maa, kus just nimelt võõrvõimu poolt peale sunnitud isolatsioon on rahva hinges alal hoidnud õhtumaised väärtushinnangud. Praegu seisneb küsimus integreerumises Euroopa majandus- ja julgeoleku-struktuuridesse, mis peab toimuma nii ruttu kui võimalik ja nii aeglaselt kui vajalik. Olen kindlalt veendunud, et EL vajab meid samapalju kui meie teda. Tänapäeva olulised märksõnad on huvid ja vastutus. Eesti poliitilises mõttelaadis on just Saksamaa Euroopa suurriikide hulgas see, kelle elulised ja vaimsed huvid kõrvuti ajaloolise vastutusega on kooskõlas vaba Eesti riigi püsivuse ja iseseisvusega. Mu daamid ja härrad! Riigi julgeolekupoliitika, eriti kui see on eesmärgiks võtnud globaalse mõjutamise, on kõigist mõeldavatest poliitikatest kõige kallim. Demokraatlikes maades eksisteerib aga -- igal pool isemoodi -- piir, millest üleastumist maksumaksjad enam omaks ei võta ja mis võiks ohustada valitsuse poliitilist tervist. Seepärast on meie tänapäeva Euroopas eraalgatuse, eelkõige erakapitali kaasamine julgeolekupoliitikasse aktuaalsem kui kunagi varem. Oma välismaale tehtud investeeringute kaitsmine muutub siis riigi ""sisepoliitika"" endastmõistetavaks koostisosaks, seda aga ei ole ju palju nõutud, kuna on tegemist oma maksumaksja ja eluedendaja kaitsega. Selles seoses tuleb mõista ka USA presidendi Clintoni 1994. a. novembris Clevelandis Ameerika äritegelastele tehtud üleskutset: ""Investeerige Baltikumi!"" Ameeriklased ongi juba märku andnud, et na teeksid seda meelsasti, kuid seavad end sõltuvusse usaldusväärsest vahendusest ja tegusast koostööst partneriga Euroopa lääneosas. Selle all mõeldi Saksamaad. Minu meelest avaneb siin ainukordne võimalus vastu tegutseda märgatavaks muutuvale Ameerika isolatsionismile. See isolatsionism on suurel määral tingitud Euroopa egoismist, mis on häälestunud ainult eeliseid nautima ja stabiilsusekoorma ameeriklaste kanda jätma. On üsna ära unustatud, et tõelist stabiilsust võib saavutada üksnes siis, kui valitseb tasakaal õiguste ja kohustuste vahel. Oleks arukas ja perspektiivikas, kui me kõik võiksime selle võimaluse õigesti ära kasutada ja kui sel teel tekiks kvalitatiivselt uus, kindlatel sidemetel ja vastastikusel vastutusel põhinev hansa-atlandiülene telg, mille eesmärgiks oleks Eesti orgaaniline, produktiivne kuuluvus Lääne majandussüsteemi. Küsimusel sellisest liitumisest, kus Saksamaale langeb võtmefunktsioon, on aga ka teine, palju globaalsem tahk, mis on seotud tavapärase euroatlandi illusiooni kokkuvarisemisega. Aastakümneid on nii Euroopas kui mere taga end toidetud muinasjutuga, nagu oleksid õhtumaistel kujutelmadel põhinev ühiskonnakord ja efektiivne, kõrgtootlik turumajandus kaksikvennad. See illusioonidest täidetud vaat on kummuli lükatud. See on filosoofiline konstateering, mille ma küll meeleldi omaks võtan, kui silmas pidada sajandite filosoofilist perspektiivi. Poliitikuna aga liigun ma reaalajas ja pean teile meenutama, et Stalini Venemaa ja Hitleri Saksamaa näited tõendavad: on erandeid, kus lühiajaliselt, spurtidena on täiesti võimalik ka ilma loovuseta saavutada kõrget tootlikkust. Järelikult ei ole asi võimsustes, vaid palju enamal määral loovuses, mis õigesti vallandub alles demokraatia tingimustes. Samavõrd oluline on lihtne väide, et kaks demokraatlikku riiki ei ole teineteisele kunagi kallale tunginud ega tee seda tulevikuski. Demokraatia kui stabiilsuse, loovuse allikas kujutab endast meile eurooplastele tõelist võitlusülesannet. Kahtlemata seisab see ülesanne nii sakslaste kui ka eestlaste ees. Sealjuures ei ole tarvis minevikust jagu saada või olevikku liigsetest raskustest vabastada, vaid tuleb täie tõsidusega üheskoos tulevikku sepistada. Selles seisnebki Läänemere piirkonna roll ühinevas Euroopas: üksnes selle piirkonna täielik integreerimine annab ""paigale nimega Euroopa"" uue kvaliteedi, kandevõime, mis põhineb loovusel ja avatusel maailmale. 4. Mu daamid ja härrad! Euroopa julgeolek on vaid siis tõsiselt võetav, kui seda käsitletakse jagamatuna. Väikeriigid on kergemini haavatavad, seetõttu on nad ka tundlikumad kõige suhtes, mis võib kahjustada nende stabiilsust. Väikerahva presidendina luban endale küsimuse: kas ei ole Lääs ja Lääne juhtiv poliitikamees sündmusi Venemaal taas kord täiesti valesti hinnanud? Kas ei lasta end mitte uutes interpretatsioonides ja otsustustes eksitada, koguni uinutada nende poliitikute meedia poolt sünkroniseeritud lamedustest, kes soovitava ja tegeliku segi ajavad? Venemaa on Venemaa. Erinevalt loodusseadustest, mis võimaldavad elutul ainel salapäraselt muutuda elusaks, ei ole demokraatiaseadustele säärast võimet antud. Tekkinud vaakum ei täitu demokraatiaga iseenesest. Tänane Venemaa on kahjuks selle elav näide. Venemaa on suur, Euroopa on väike. Neil, kes peavad kaitsekõnesid selle kohta, et Venemaad ei tohi isoleerida, on paraku õigus: see on tõsi ja nagu mistahes tõde on see banaalne. Meile serveeritakse nüüd argumenti, et NATOt ei saa laiendada, sest see oleks vesi Vene äärmuslaste veskile. Moskval võivat tekkida tunne, et ta on isoleeritud ja sisse piiratud. See mõtteavaldus on iseäranis groteskne, ometi võtavad paljud poliitikud seda praegu tõsiselt. Samas peaks ju vaid üks pilk kaardile näitama, et niisugust asja nagu Venemaa sissepiiramine pole olemas, pole looduses olemas. Vene Föderatsioon hõlmab pool maakera. Tuleks ometigi silmas pidada, et praegu on Luxemburgi taoline linn lähimast Vene piirist sama kaugel kui teisel pool maakera asuv Tokyo. Või teisest küljest: Beringi väinas asuvad Diomidi saared, mis kuuluvad USA-le ja Venemaale, on teineteisest ainult vähem kui 12 kilomeetri kaugusel. See annab ligikaudselt kätte suurusjärgu ja ei saa ju siis rääkida võimalikust isoleerimisest, kui väikesed rahvad Venemaast läänes tahavad julgeolekuliitu astuda. Tõenäoselt on see venelastele täpselt teada ja see irdmõte ümberpiiramisest on nende valitsuste ettekääne, kes ei taha tegutseda, vaid -- nagu omal ajal Teise maailmasõja eelsetel aastatel -- üritavad enda ees seisvaid probleeme üha edasi lükata, kuni need muutuvad lahendamatuks. Kui aga peaks tõesti olema selliseid venelasi, kes, nagu nood valitsused väidavad, muutuvad tänapäeva olukorras närviliseks, siis meenutavad nad järgmist juhtumust: kord hilisõhtul nähti Pariisis Marceau avenüül joobnut, kes ühtjärge ümber laternaposti tuikus ja ise kõva häälega karjus: ""Ma ei pääse enam välja, mind on luku taha pandud."" Argument, et Venemaa võib sissepiiramist peljata, on üsna sama loogiline kui tolle posti ümber tuikuja ähm. Katse Venemaad ümber piirata oleks sama hea kui Atlandi ookeani isoleerida. Nende suurusjärgud on võrreldavad, Euroopa aga on nende kõrval kui pisike poolsaar. Tõepoolest võib niisugune kummaline olukord ette tulla, kui keegi peaks vaevaks võtma suurt potti väiksega kinni katta. See on juba ette nurjumisele määratud. Täna on meil veel aega selle peale mõelda, kuidas mõlemad potid -- väike Euroopa oma ja suur Venemaa oma -- ühise stabiilsuse sametkaane alla paigutada. 5. Juhust kasutades kõrvutagem kõigepealt käesoleva aastakümne algust aastaga 1995. Tundub, nagu võrdleksime ootamatut pidu pika ja piinarikka pohmelusega. See võrdlus peab paika nii Läänes kui Idas, nii demokraatlikus maailmas kui viimses koloniaalimpeeriumis. Pidu, mis meid kõiki ühendas, kandis maailma viimse koloniaalimperiumi kokkuvarisemise nime, seda ette näha ei osanud keegi. See kulmineerus Berliini müüri kokkuvarisemises. Vennalik käesurve üle müüri ja hetk hiljem läbi müüri muutus sümboliks, mis vähemalt sel hetkel tõi nii läänes kui idas kooliõpikutest tänavatele demokraatia võiduhüüu -- vabadus, vendlus, võrdsus. Sel hetkel oli kõik lihtne, spontaanne ja muretu. Vähe sellest. Teisel viisil, teises seoses, kuid samasuguse spontaansusega kordas ajalugu iseennast Moskvas augustis 1991 kommunistide sõjalise riigipöörde purustamisel. Läbiminek betoonmüürist, president Jeltsin soomusautol, -- mõlemad sümbolid kiirgasid nii tugevaid tundeid, et vähesed on mõtelnud selle peale: hetked ei kesta igavesti. Hetked, kuitahes ootamatud, on käänakud maanteel, mis viib edasi. Olemegi taas jõudnud aastasse 1995 ja sunnitud nentima: kommunistlik nomenklatuur on demokraatlikul viisil mitmes riigis tagasi võimule tulnud, hoolimata 60 miljonist tapetust, keda ta oma võimu kindlustamise nimel kontsentratsiooni-laagrites surma ajas. Kommunistid võivad suure tõenäosusega osutuda Venemaa parlamendivalimiste võitjaks. Vähe sellest: tuleva aasta Vene presidendivalimiste kuuest kandidaadist neli on oma valimisprogrammi kirjutanud endise Nõukogude Liidu või koguni Varssavi Pakti piiride taastamise. Lääne analüütikud seletavad Kesk- ja Ida-Euroopa tagasipöördumist vana re_iimi juurde pettumusega reformides ja nostalgiaga. Niisugune naiivsus meenutab mulle arsti, kes haigla patsientide keskmise kehasoojuse järgi määrab neile ühise ravikuuri. Siin kordub see, mis oli omane analüütikutele juba kaheksakümnendate aastate lõpul: nii Lääne-Euroopal kui Ühendriikidel on raskusi eristada asjatundlikke prognoose ja reaalseid ohte illusoorsetest. Selle põhjuseks on ilmselt mõnevõrra romantiline kujutlus, et Berliini müüri varisemine pidi sooja kevadtuulena kõik lilled Vancouverist Vladivostokini õitsele äratama. Seal, kus demokraatlikud traditsioonid on sügavalt juurdunud, elatakse parlamentaarses demokraatias niivõrd endastmõistetavalt, et kellelgi ei tule pähe tajuda parlamentaarset demokraatiat kui inimkonna sotsiaalse arengu kõige komplitseeritumat vormi. Kui Lääs teeb poliitilisi samme ja kasutab retoorikat, mida nende heatahtlikkuses võidakse Moskvas mõista järeleandmissignaalidena, siis aktiviseerib ta vasakpopulistlikke jõude. Ma hoiatan Läänt väitmast, nagu võiks see vaakum täitmata jäädagi. Kaotajaks osutub Lääs ise. Sest mida vähem on stabiilsust Kesk-Euroopas, seda vähem jätkub seda Läänele, seda väiksemaks jääb Lääs. Oleme viimastel aastatel kahjuks korduvalt olnud silmitsi vastuoluga, mis peaks meid väga järelemõtlikuks tegema: ühelt poolt puudub mõistlik alternatiiv tõeliselt järjekindlale ja kiirele reformipoliitikale, teiselt poolt ei saa aga ükski õige, populismi vältiv reformivalitsus olla tõeliselt populaarne ja kukub valimistel läbi. Aktsepteerides kõiki argumente, mida võiks võrrelda seentega pärast vihma või Minerva öökullidega, julgen ma ometi küsida: kas ei ole asi siiski ka Lääne leiges suhtumises Euroopa identiteeti kui niisugusse? Kas ei ole asi vastutustundetuses ja puuduvas julguses, mille tulemusena me peame ikka ja jälle läbi elama postkommunistliku agoonia kunstlikku pikendamist? Kui kaua veel talub Lääs, et üks riik astub oma ""sisepoliitilise olukorra"" ettekäändel samme, mille eest tuleb ühemõtteliselt maksta Euroopa julgeolekuga? Ma ei pea oma asjatundliku publiku ees küsima, kui palju julgeolekut sisaldab Saksa mark. Täna on aga saabunud hetk, mil ma tahan Teilt küsida: mitu Saksa marka maksab tegelikult Euroopa julgeolek? Ma tänan teid."
"Vabariigi Presidendi jõulutervitus","Ilves",2009,"Head kaasmaalased, Jõuluaja rahulikkus meenutagu meile ühtehoidmise ja üksteise toetamise tähtsust. Siin ei ole oluline, kas oleme pühade ajal perekonna keskel või üksinda jõulumõtetes. Mõlemal juhul on meiega lähedaste head soovid ja meenutused neist, keda meiega enam ei ole. Perekond ja side lähedaste inimeste vahel on meile kõigile väärtuseks, mis eeldab ärakuulamist, mõistmist ning hoidmist. Seda sama mõistmist ja hoidmist vajame senisest enam ka meie riigis. Iga päev. Eestis on praegu paljudel väga raske, tööpuudus puudutab valusalt paljusid peresid ja abikätt vajatakse meie ümber järjest rohkem. Praegune aeg annab meile kõigile, ka kogudustele ja kodanikuühendustele võimaluse ja kohustuse näidata hoolivust ning abistada oma võimaluste piires lähedasi, naabreid ja kogukonna liikmeid. Üksteise toetamine ja hoolimine on seotud väärtustega, mis aitavad hoida meie kodu ja riiki. Need väärtused ja eetilised tõekspidamised olgu meile alati teenäitajaiks, et me kunagi ei eksiks hoolivuse ja hoolimise rajalt. Samuti tuleb meil ulatada oma mõtetes ja sõnades toetuskäsi neile, kes hoiavad meie kõigi turvalisust ka jõuluõhtu vaikuses. Kuulugu neile meie kõigi tänu ja mõistmine. Eestis on taas valged jõulud. See võiks muuta meie mõttedki helgeks. Headest mõtetest sünnivad ju omakorda head teod. Hoidkem ja toetagem oma lähedasi ja teekaaslasi. Nii saame kergemini üle ka rasketest aegadest. Soovin teile kõigile rahulikku jõuluaega!"
"Vabariigi President Leicesteri Eesti Majas 11. märtsil 2000","Meri",2000,"Mu kallid kaasmaalased! Vaatasin seda kolme lõviga Eesti vappi siin selja taga ja mõtlesin, kui palju aega võis kuluda selle valmistajal. Jäin üldse mõtlema, kuidas olete jõudnud siia põgenike ja pagulastena: need raamatud ja laulud pole teil ju mitte kohvrites kaasas olnud, vaid need on kõik enamasti mälus kaasa toodud. Ja see Arthur Võõbuse suurtöö on teie töö mälestusmärk. Lasin silmade eest läbi joosta kõigil Eesti Majadel, kus olen olnud: Stockholmis, New Yorgis, Torontos, Los Angeleses, Bradfordis... ja nüüd siin. Kuid peaksin lisama veel ühe Eesti Maja, mis kandis küll teist nime ja mis loodi Helsingis ajal, mil Soome valitsus veel natukene pelgas Venemaad. Talle anti Friedebert Tuglase nimi. Kõikides nendes majades tulid kokku inimesed, et rääkida Eestist ja mõtelda Eestist. Mind on teinud vahel kadedaks see kokkukuuluvustunne, mis on meid ühendanud seda tugevamini, mida suurem on häda ja õnnetus. Mõtlesin selle mehe peale, kes hankis tüki puud ja joonistas sinna peale selle Eesti vapi. Võõral maal tuli ju kõike uuesti alustada. Selle kodueestlased sageli unustavad. Nad näevad, kui palju on Eesti maha jäänud – mida on Eestile tähendanud viiskümmend aastat raudse eesriide taga. Maailm on ju edasi läinud. Eriti ajal kümmekond aastat tagasi oli kodueestlastel kadeduseuss südames, kuna noortel oli raske kujutleda, millisest nullpunktist tuli 1944. aastal alustada, kui üldse õnnestus Eestist põgeneda. Ja need, kellel ei õnnestunud, viidi ida poole, ja vaid väikesel osal õnnestus sealt tagasi tulla. Võrdlesite siin Eestit Iisraeliga. Ja teil on õigus. Maailmas pole palju riike, kes oleksid kaotanud veerandi kodanikest. Kujutage seda ette Inglismaal, Prantsusmaal, Hispaanias või Saksamaal! Selles mõttes on meie võrdlus Iisraeliga õigustatud. Ükski teine vikat pole nii sügavalt lõiganud me kehasse. Seda enam on imeteldav, et teil on olnud jõudu ja tahet ka neil aegadel, kui oli vaja annetuste kogumiseks mütsiga ringi käia mööda Eesti Vabariigi kodanikke, et luua siin endale selline Eesti kodu. Oma lipu ja oma vapiga. Oma armastuse ja truudusega. Sellega võime eeskuju anda paljudele rahvastele ja riikidele. Selle eest tuleb teid tänada: Eesti pagulaste töö Inglismaal, Rootsis, Kanadas ja mujal on aidanud säilitada Eesti nime maailma poliitilisel kaardil ajal, kui ta oli Vene võimu poolt pühitud maailma geograafiliselt kaardilt. Nii toetasite Eesti Vabariigi järjekestvuse hoidmises meie diplomaate. Järjekestvus on see nurgakivi, millele oleme oma riigi rajanud. Tänapäeval ei anna vägivald okupeerijaile õigust vallutatud maa ja rahva üle. Järjekestvuse alusele toetudes oleme taastanud Eesti Vabariigi, sellele toetudes saime uuesti 1990-1991 koonduda oma lipu alla ning taastada demokraatliku riigikorra ja valida Riigikogu. See pole mitte uus Eesti, vaid sellesama jätk, mis loodi 24. veebruaril 1918. Sellesama õigussüsteemi jätk koos keele, nendesamade koolide ja isegi keemia- ja ajalootundidega. Tahame, et niisugust Eestit jätkaksid ka meie lapsed ja lapselapsed. Siin loeti ette Juhan Jaiki – ja tõepoolest tundub, et maailmas leidub ka muid paiku, kuhu kodu rajada kui just vulkaani äärde. Olen vahel soovind, et meie naaber oleks näiteks Kanada, aga nii see ju pole. Me võitleme Eesti oleviku ja eriti Eesti tuleviku eest. Võtame arvesse kõik vead, mis on Eestis tehtud, ja teeme oma järeldused: Eesti võib ainult siis kindel olla, kui Eesti on Euroopa Liidu liige. Peame olema valmis selleks, et palju otsuseid tehakse siis Brüsselis. Aga kui tuleb valida kahe pahe vahel, siis otsustagem enne kümme korda Brüsseli kui kordki Moskva kasuks. Meie teine eesmärk on NATO. See on raske ülesanne. Sest Eesti Vabariigi sõjavägi, mille Eesti lõi Vabadussõjas käigult, seda pole. Pole ohvitsere. On ainult raamatud ja mälestused, et oleme suutelised 100 000 meest Eesti lipu alla koguma, kes said Vabadussõjas jagu Punaarmeest. Palju rõõmu teeb praegu Kaitseliit, kus on mehi, kes mäletavad vastupanu 1944 ja järgnenud metsavennaaegu. Ja meil on ka väike rühm Eesti ohvitsere, kes on saanud hariduse paljudes NATO riikides, USAs, Taanis või Rootsis, Soomes. Need on vahendid, mille abil püüame Eestit ehitada jõukaks, rõõmsaks ja enesekindlaks, et need laulud ja Juhan Jaigi sõnad – et meie keel ja töö kestaksid sellel väikesel maal igavesti. Ja ongi kõik."
"Vabariigi President Võidupäeval Pärnus 23. juunil 1995","Meri",1995,"Armsad kaasmaalased Eestis ja laias maailmas! Kaitseväelased! Täna on Pärnusse koondunud meie rahva ja meie partnerite pilgud. Täna saadab Eesti Vabariik oma võidutule teele Pärnust. Eelmisel aastal oli Võidupüha pealinn Tartu ja tuleval aastal on selleks Narva. Niiviisi tahame rõhutada, et Eesti Vabariik ei ole eeskätt Tallinn ja Tallinn ei ole eeskätt Toompea. Okupatsiooniaegadest päritud võimu koondamisele ühte keskusse oleme teinud lõpu. Eesti Vabariik on kõikjal, kus elab Eesti kodanik. Meie võidud ja rõõmud, meie kaotused ja mured elavad kõikjal, kus süda tuksub oma lootusetukset Eesti Vabariigile. Kaasmaalased! Lugupeetavad diplomaatilise korpuse esindajad! Eesti Vabariik õnnitleb teid Võidupüha puhul! Tänavune Võidupüha, mille paraadi me nüüdsama Pärnus alustame, on teie presidendile selle aasta kolmas Võidupüha. Poolteise kuu eest pühitses demokraatlik maailm Londonis ja Pariisis Võidupüha, mille sisuks oli demokraatia võit hitlerliku totalitarismi üle. Eestile tähendas see paraku ühe totalitaarse riigikorra asendumist teise inimvaenuliku riigikorraga, mis oli hävitanud Eesti riikluse ja seadis eesmärgiks eesti vaimu, eesti keele ja eesti kultuuri, niisiis eestlaste kui rahva hävitamise. Selles pikas ja ohvriterohkes sõjas kaotas Eesti Vabariik veerandi oma kodanikest, kuid me suutsime vastu panna. Suutsime ammutada jõudu oma minevikust, mis salajuurte kaudu toitis lootusi, hoidis elavana eesmärki ja tõi meid viiekümneaastase vastupanu järel tagasi Euroopa demokraatlike riikide peresse, kellega koos võime jagada ja täna jagamegi Võidupüha. Mis on Võidupüha Eestile? See on minevikukogemus, mis õpetab Eesti tulevikku rajama. See on Eesti ajalookogemus, mis aitab Euroopal oma tulevikku rajada. See on kahekõne võrdsete riikide vahel, sest riigid võivad küll olla suured ja väikesed, kuid demokraatia kogemus ja kohustus demokraatia ees on kõigile võrdne. Lahkunud Prantsusmaa president Francois Mitterrand, suur eurooplane ja Eesti vabadusvõitluse suur austaja, ütles oma Võidupäeva kõnes umbes nii: Euroopa on tõestanud, et ta on suutnud võita iseenda. Tema järglane, Jacques Chirac kinnitas eile Kadriorgu saabunud kirjas, et jätkab ja süvendab koostööd Eestiga, mille kõige veenvamaks tõenduseks on peaminister Tiit Vähi värske allkiri Eesti Euroopa-lepingul ja teie presidendi kohtumine Jacques Chiraciga tema kutsel mõne päeva pärast Cannes“is algaval Euroopa Liidu ja assotsieeruvate riikide tippnõupidamisel. See on tänavuse Eesti Võidupüha raam. Mitte kunagi varem oma viiekümne sajandi pikkuses ajaloos ei ole Eesti ja Lääne-Euroopa nii intensiivselt, nii mitmel viisil ja tasandil suhelnud, nii võimsalt tajunud oma juurte tihedat läbipõimumist. Euroopa on võitnud iseennast, ütles president Mitterrand oma viimases kõnes. Küsigem täna endalt: Eesti on minevikus suutnud suurte ohvrite hinnaga tõrjuda väliseid ohtusid ja jääda iseendaks. Mida tähendab iseendaks jäämine? Ja ennekõike: mida tähendab iseenda äravõitmine? Meie suurim võit on enesemääramisõiguse selge äratundmine ja tahe seda õigust lõpuni kaitsta, vajaduse korral elu hinnaga. Suurte koloniaalimpeeriumide aeg sai ümber Esimeses maailmasõjas; Vene Romanovite impeerium hajus ja andis kümnetele orjastatud rahvastele õiguse ja võimaluse iseennast teostada. Seda õigust igatsesid paljud, arvatavasti ka vene rahvas. Kuid erinevalt eestlastest või soomlastest või lätlastest või leedulastest või poolakatest loovutasid nad selle ajaloolise õiguse käputäiele terroristidele, bolshevikele, natside kaksikvendadele, kes tõid maailmale määratu suuri kannatusi. Eestlased suutsid seda, mida enamus kahjuks ei suutnud: nad kaitsesid, relv käes, enesemääramisõigust ja kujunesid aktiivseks teguriks demokraatliku Euroopa eelduste loomisel. Need eeldused paraku reedeti. Eestlased on oma verega tundma õppinud reetmise hinda, järelikult põhimõtete väärtust ehk lihtsat tõde: põhimõtetega ei kaubelda. See tõde on alati defitsiitne. Seda tõde jätkub meil ekspordiks Euroopasse. Selle tõega me Euroopasse astumegi. Ja siiski: mida tähendab iseenda äravõitmine? Täna hommikul jutluses Elisabethi kirikus vastas õpetaja Andres Põder sellele küsimusele, mis on ühteaegu nii piibellik kui poliitiline. Iseenda äravõitmine tähendab vaimu võitu tunnete üle; enesepuhastust, mis võimaldab meil rahulikult pöörduda tuleviku ülesannete poole väikerahva väärika enesekindlusega ja teadmisega, et me neid ülesandeid visa töö ja koosmeelega suudame täita. Eesti eesmärk, meie eesmärk, sinu, minu ja tema eesmärk ei ole mitte täna õhtuks rikkaks saada; ja ammugi mitte kadestada pudupoodnikku, kes õhtuks on rikkaks saanud ja hommikuks kõrtsis või kasiinos vaeseks jäänud, - vaeseks kukru ja veel enam vaimu poolest. Eestlasel ei ole kombeks prassida ja paraade korraldada. Eestlasele on ürgomane teadmine, et siin, Põhjalas, kivisel, soisel ja sageli vihmasel maal tuleb kõik raskesti kätte. Aga see, mis on raskesti kätte tulnud, peab ka jääma. Ja jääb. Võib-olla ei ole me nii elegantsed poliitikud, nagu oli Paul Keres elegantne malemängija. Pigem oleme pika vinnaga arutajad, ikka veel maavillased, kuid Vargamäe Andrese kombel eesmärgile truud. Truudus vabale vaimule, truudus eesmärkidele, truudus põhimõtetele on poliitika keeles usaldusväärsus. Võidupäeval võin teile öelda, kallid kaasmaalased, et see meie ühine iseloomujoon on nüüd muutunud poliitiliseks teguriks Euroopas. Eesti Vabariiki, Euroopa ühte kõige väiksemat riiki tuntakse Euroopas kümneid kordi paremini kui sõjaeelsel ajal, ja tuntakse heast küljest. Euroopa tunneb Eestit kui usaldusväärset partnerit, kui demokraatlikku riiki, mis toodab stabiilsust ja kindlust. See on vaimu võit väikluse, hirmu, kõhkluse ja egoismi üle. See on naeratav Eesti, mille näolt on hakanud kaduma tigeduse kortsud. See on tänase Võidupüha kõige suurem võit: Eestis on ärkamas oskus ja tahe käituda Euroopa riigina. Riigitahe, kodanikutahe, iga kaitseväelase tahe on tilkhaaval ühinenud vooluks, mis viib meid tagasi Euroopasse, meie põliste ühisväärtuste juurde. Eesti riik ei ole isiklik asi. Eesti riik on meie ühine asi. Eesti on Euroopa ühise tahte asi. Eesti saatus on kindlalt meie kätes. Võidupühal on see meie kõigist võitudest kõige suurem. Õnnitlen teid kõiki, armsad kaasmaalased, eesti tahte, eesti vaimu ja eesti jonni võidu puhul."
"Vabariigi President Toomas Hendrik Ilves Riigikogu XII koosseisu avaistungil Toompea lossis 4. aprillil 2011","Ilves",2011,"Austatav Eesti Vabariigi Riigikogu XII koosseis,mu daamid ja härrad, head sõbrad. Valimised on toimunud, nende tulemused välja kuulutatud ja Eesti rahva sada üks esindajat võtnud siin sisse oma töökoha. Nagu paljudes riikides, on ka meil tavaks nummerdada oma parlamendi koosseise. Me teeme seda põhjusel, et iga parlament alustab puhta lehena. Igal koosseisul on uus mandaat. Iga Riigikogu liige alustab täna otsast peale ja uuesti. See tähendab, et olnu ei pea teid kammitsema, kui leiate, et senitehtu hästi ei tööta. See tähendab, et võite teha teist- ja uutmoodi, kui vanamoodi ei tulnud hästi välja. See tähendab, et lähtuge oma tõekspidamistest. Sellest, mida õigeks peate. Põhiseadus on määranud Riigikogu kestma läbi aja. Ühelt poolt paneb see teile kohustuse olla oma eelkäijate vääriline, hoida ja edendada siin varem tehtut. Teisalt sõltub just teist, kuidas suhtub Eesti rahvas oma parlamenti ja koos sellega oma riiki kümne, viiekümne ja saja aasta pärast. Igaühel teist on üks, kuid see-eest täiesti erandlik eesõigus: esindada kõrgeima võimu kandjalt saadud usalduse toel rahvast ja langetada riigi käekäiku määravaid otsuseid. Iga Riigikogu liige kannab seega topeltvastutust. Ta peab oma mandaadi välja teenima ja esindama oma valijate tahet. Aga samal ajal vastutab ta parlamendi ees, mille järjekorranumber kasvab, kuni elab Eesti Vabariik. Mu daamid ja härrad. Riigikogu liikme tähtsaim omadus on mõistmine, et ta on valitud teenistusse. Teenima oma valijaid, teenima riiki. Selle teenistuse hind võib olla ränk, nagu kinnitab parlamendihoone sisehoovis seisev tahvel Riigikogu liikmetele, kes langesid okupatsioonivõimude repressioonide ohvriks. Ärme siis hetkekski unusta, et riigi teenimine on auasi. Au ei tee vahet soo, vanuse, rahvuse, erakonna ega valimisringkonna järgi. See on kapital, millega mõõdetakse teie töö tulemuslikkust päeval, mil teie volitused siin majas lõpevad. Ja lootkem ühiselt, et seda moraalset kapitali saate oma järeltulijatele pärandada rohkem, kui täna ise siit eest leidsite. Kui teie moraalse kompassi nõel näitab õigesse suunda; kui te lähtute oma töös teadmisest, et just selle maa ja rahva keel, kultuur ja vaimsus kannavad me riiki ja iga inimest, siis pole see ülesanne raske. Ammugi ei käi see üle jõu. Head sõbrad, te alustate puhtalt lehelt, aga te seisate kindlal vundamendil. Ma tänan XI Riigikogu koosseisu, kelle volitused langesid mitmes mõttes keerulisse aega. Paljud majanduskasvu harjal rahvale jagatud lubadused varisesid majanduskriisi põrmu. Sõda Gruusias muutis Euroopa julgeolekupoliitilist ruumi ja purustas arusaama, et 20 aasta eest kujunenud Euroopa julgeolekustruktuur ja selle alusmõtted kestavad igavesti. Tänavarahutused Tallinnas sundisid meid ümber hindama oma lõimumis- ja hariduspoliitika tegematajätmisi ning kinnitasid sovetlike mõttestampide visadust. Aga tuleb ka tunnistada, et samal ajal sai just Eestist rahvusvaheline eeskuju, kui taheti mainida mõnd muutunud majandusoludega kiiresti kohanenud riiki. Osa riike lükkas valusaid otsuseid edasi, teised jätsid need tegemata. Neil on täna raskem, nende tulevik ebaselgem. See teadmine ei tee meile muidugi rõõmu. Teiste hädad ei muuda karvavõrdki väiksemaks Eesti muret ja meelekibedust, mida ränk majanduslangus tõi meie peredesse ja ettevõtetesse. Aga Eesti sai hakkama. Nagu praegu looduses, on ka Eesti majanduses näha jõudsa tärkamise märke. Selle eest tahan ma tunnustada rahuliku meele säilitanud rahvast; valitsust, kes võttis pikemalt venitamata vastu möödapääsmatud otsused; ma tahan tänada Riigikogu, kes eelistas koostööd vastandumisele ja paralüüsile. Kuu aega tagasi pani valija sellele tööle hinde. Aga mitte ainult. Ta saatis Toompeale lootuse ja sõnumi, et järgmine võimalik tagasilöök oleks pehmem ja vähem ootamatu. Valija investeeris siia usku, et Eesti riik sirgub nelja järgmise aastaga hoolivamaks, targemaks ja paremaks. Mu daamid ja härrad. Teie eelkäijate üldjoontes head tööd on varjutanud ka põhiseadusega vastuollu minekud ja rumalad näpuvead. Olen neile järjepidevalt osutanud. Kõik eksivad ja see on inimlik. Ka riigid teevad parimat soovides mõnikord valesid otsuseid. Heal juhul õnnestub neid vigu hiljem parandada. Aga hooletuse ja hoolimatuse, põhiseaduse teadliku ja sihiliku eiramise võiks Riigikogu XII koosseis esimesest tööpäevast alates täiesti välistada. Soovin teile julgust tulla tagasi seaduste juurde, mille toime pole selline, nagu alguses loodeti. Tehke need seadused korda, sest halvasti, puudulikult või üldsegi mitte töötav seadus kõigutab usku õigusriiki ja põhiseaduslikku korda. Küsige iga uue seaduse kohta – kas seda on vaja? Kas uuest seadusest loodetav kasu ja selgus ületab sellega kaasneva segaduse ja võimaliku kahju? Küsige iga paragrahvi ja iga eelarverea kohta – kas see suurendab meie inimeste heaolu? Kas see teeb Eesti suuremaks ja paremaks? Mu daamid ja härrad. Neli ja pool aastat tagasi ametisse astudes sõnastasin ma siinsamas saalis Eestile – aga ennekõike iseendale – ühe unistuse, mis tegelikult on pigem kohustus. Ma lootsin siis, et Eesti iseseisvuse taastamise 20. aastapäeval näeb me riik välja nii ja käitub nii, nagu poleks okupatsiooni kunagi olnudki. Paljuski oleme sihile jõudnud. Oleme 20 aastaga võitnud tagasi enamiku sellest, mida 50 aastaga kaotasime. Oleme enamasti suutnud vältida neid vigu, mis viisid kunagi omariikluse hävinguni. Erinevalt toonasest ajastust me saame ja tahame oma probleemidest avalikult rääkida. See on kogu Eesti rahva, meie ettevõtjate ja loomeinimeste, meie vabakonna ja ajakirjanduse, Eesti riigiametnike, erinevate valitsuste ja parlamendikoosseisude ühine saavutus. Me teame oma muresid ja probleeme, mille lahendamiseks andis valija mandaadi parlamendi uuele koosseisule ja peagi ametisse astuvale valitsusele. Me teame oma nõrkusi, mille äsjane majanduskriis halastamatult paljastas. Kui Eestil läheb hästi, kui meie majandus kasvab ja päike paistab, siis on kõik justkui korras. Kui aga majandust tabab ränk langus, kui tihe lumesadu või tugev tuul peatab liikluse, viib elektri ja lennutab katuseid, siis hakkab me riik rebenema. Riik on abitu just sel hetkel, kui kodanikud loodavad tema toele ja abile. Eestil napib veel tugevuse varu. Oleme teda kohati liiga palju optimeerinud. Ühegi toimiva masina, saati siis riigimasina töövõimsust ei saa kavandada ideaaltingimusi silmas pidades. Me peame tänama õnne, et saime oma riigi uuesti üles ehitada ajal, mis säästis meid suurematest vapustustest Eestis ja vahetult meie piiri taga. Nüüd, küpsematena, jõukamatena, ja maailma parimate organisatsioonide liikmena, on meie kohus ühiskonda sidusamaks ja seeläbi tugevamaks muuta. Saagu siis sellest me järgmine eesmärk. Austatav Riigikogu. Viimase nelja aasta jooksul on märkamatult, kuid oluliselt muutunud ka Eesti koht maailmas ja Euroopas. Majanduskriis tunnistas ammendunuks, koguni kõlbmatuks, Euroopa jagamise uueks ja vanaks, idaks ja lääneks. Täna sõltub Euroopa Liidu liikmesriigi tõsiseltvõetavus üha enam tema vastutustundlikust käitumisest. Üha vähem maksavad kunagine kuulumine Külma sõja võitja poolele ja toonaste tõukefondide toel sinna rajatud ilus taristu. Eesti on täiskasvanud riik, ja nii meid ka koheldakse. See toob kaasa kohustuse teisi aidata. Olgu Afganistanis, Somaalia rannikul või Põhjala lahingugrupis. Aga ka panustades Euroopa stabiilsusmehhanismi, et toetada vajadusel neid, kellel on Eestist kehvemini läinud. Meie üha kasvav vabadus ja võimalused maailmas ringi rännata tähendavad ka riigile üha suuremat kohustust kaitsta oma kodanikke kõikjal maailmas. Mu daamid ja härrad. Asudes sisuga täitma valijatelt saadud mandaati, küsige endilt otse ja ausalt: Kas elu kõikjal Eestis on ühtviisi elamist väärt? Kas kõik me talendid löövad õitsele? Kas meie ülikoolide pakutav haridus rahuldab me kõige targemaid noori? Kas me põhikoolid, kutsekoolid ja gümnaasiumid valmistavad ette noori, kes saavad hakkama ja leiavad tööd 21-se sajandi majanduses? Kas parimatest ideedest saavad ühishuve edendavad otsused? Kas meie kodanike põhiseaduslikud õigused on alati ja kõikjal vääramatult kaitstud? Kas oleme, me kõik, emakeelest ja kultuurist sõltumata, õnnelikud just siin, Eestis? Kuni vastus on eitav või isegi ebalev, ei peaks me muretsema eesmärkide nappuse üle. Eesti järgmiseks eesmärgiks on kujundada meie riigist elukeskkond, kust omad ei lahku, kuhu tullakse võõrsilt kogemuse võrra rikkamana tagasi ja kus kõik Eesti sõbrad soovivad elada, end teostada ja meie ühist elu rikkamaks muuta. Ja siis on meil tõesti riik, mis näeb välja nii ja käitub nii, nagu poleks okupatsiooni siin kunagi olnudki. See siht väärib pingutust ja eneseületust; see väärib isikliku egoismi ja erakondliku väikluse allasurumist, koalitsiooni ja opositsiooni sisulist koostööd. Teil, austatavad Riigikogu XII koosseisu liikmed, on puhta lehena võimalus selle sihini jõuda ning oma riiki, oma rahvast parimal viisil teenida. Jõudu teile selleks."
"Vabariigi President Kaitsepolitseiameti aastapäevakonverentsil","Ilves",2010,"Austatud Riigikogu ja valitsuse liikmed,austatud härra peadirektor! Mul paluti tänasel Kaitsepolitseiameti aastapäevakonverentsil kõneleda riikliku julgeoleku vajaduste ja kodanikuõiguste tasakaalust demokraatlikus ühiskonnas. Tegu on väga põhimõttelise küsimusega, ütleksin isegi, et ühe kõige olulisema valdkonnaga, mis määratleb riigi demokraatlikkuse. Lääne kultuuriruumi filosoofid, juristid, politoloogid ja poliitikud on juba sajandeid vaielnud, kus on õige tasakaalupunkt, et ühelt poolt oleks tagatud riiklik julgeolek ja teiselt poolt vahendid, mida selle tagamiseks kasutatakse. Et need ei piiraks põhjendamatult selle sama riigi kodanike põhiõigusi. Ning loomulikult pole vaidlejad jõudnud ühisele seisukohale… Üks põhjus, miks üksmeelele pole jõutud, seisneb kindlasti selles, et erinevatel ajastutel see tasakaalupunkt liigub. Kui välisohud suurenevad, näiteks sõdade või terrorirünnakute puhul, siis on reeglina enamus kodanikest valmis ka aktsepteerima oma põhiõiguste mõningast piiramist ja võimaldama riigivõimule suuremaid õigusi kodanike tegevuse reguleerimisel ja jälgimisel. Ja vastupidi, rahulikumatel aegadel soovitakse riigi võimalikult vähest sekkumist kodanike igapäevaellu. Natuke üldistades võib öelda, et inimesed näivad pidavat olulisemaks turvalisust, kui oma loomulike põhiõiguste ja vabaduste kaitset. Seda enam on demokraatliku valitsuse suur kohustus ja väljakutse neid väärtusi maksimaalselt kaitsta. Head kuulajad, eelmise sajandi üheksakümnendad olid demokraatlikus läänes kindlasti kodanikuõiguste üks õitseaegu. Külm sõda oli lõppenud, demokraatlikele lääneriikidele arvestatavat ohtu ei paistnud kusagilt. Tekkis tunne, et ohud on meist kaugel ja vähemalt Euroopasse ongi saabunud ajaloo lõpp. See tõi peaaegu igal pool kaasa kaitse- ja julgeolekuasutuste eelarvete vähendamise. Ohutunnet polnud ning seetõttu elati muretut elu, keskenduti majanduskasvule ja pehmetele väärtustele ning seetõttu oli n-ö kõvast julgeolekust rääkimine avalikkuse ees sügavalt ebapopulaarne. Kõik muutus väga kiiresti pärast 11. septembri 2001 New Yorgi ja Washingtoni terrorirünnakuid. Meil siin on kohati raske mõista ameeriklasi tabanud šoki olemust ja ulatust. Pärast Madriidi ja Londoni rünnakuid tajusid samasugust šokki lääneeurooplased. Selles olukorras oli arvestatav osa riikidest valmis vähemalt Teise maailmasõja järgse perioodi kohta pretsedenditult tõsisteks kodanikuõiguste piiramiseks. Üks on selge: vapustuste ajel tekib kergesti närviline iha kiire ja kõva korra järele. Samas, terrorismi takistamiseks vastuvõetud seadusemuudatused ja võimude uued tegutsemismallid pole leidnud kaugeltki üksmeelset heakskiitu. Vahetult pärast 11. septembri 2001 rünnakuid kehtestatud USA Patriot Act jagab ühiskonna arvamuse teravalt kaheks. Rääkimata Guantanamost. Saksamaal tunnistas põhiseaduskohus Euroopa Liidu direktiivi täitmiseks loodud sidefaktide talletamise korra põhiseadusevastaseks. Tuleb olla tänulik, et Eesti õnnetused on piirdunud sõbraliku riigi lennuki hädamaandumise või gaasiveoki kraavi sõiduga. Ka aprillimäss oli Euroopa mastaabis pigem väiksemõõduline episood, ehkki siinsel rahulikul taustal tugev ehmatus. Selle ehmatuse taustal oli ka meil oht, et demokraatliku riigi jaoks ülioluliste õiguste – vaba eneseteostuse, sõnumisaladuse, kogunemis- või väljendusvabaduse – tähendus võib ähmastuda. Kolleegi laubale istunud sääske pole sobiv revolvrist tulistada, eks ole. Aasta tagasi tehti katse luua regulatsioon, mille järgi taheti muuta peaaegu igaüks kurjategijana vastutusele võetavaks. Sealjuures lohutati kriitikuid, et vastutusele võetakse vaid need keda vaja. See oli jahmatav. Mul on hea meel, et see jäigi katseks ja edaspidi ei ole tulnud samalaadsete kavade pärast muretseda. Kummaline on loomulikult tõsiasi, et too seaduseelnõu, mis ka seadusena vastu võeti, leidis kordades vähem tähelepanu ja ajakirjanduslikku kriitikat kui praegune allikakaitse seaduseelnõu, mille võimalikud põhiõiguse riiveid kõrvaldati juba esimeseks lugemiseks. Demokraatia kaitse näib olevat isegi vaba ajakirjanduse puhul valikuline. See ei tähenda muidugi, et riigi käed peaksid olema seotud. Riik peab suutma ennast kaitsta – terrorismile, küberkuritegevusele, riigireetmisele jt taolistele rasketele ja üliohtlikele kuritegudele tuleb vastu astuda. Aga see eeldab aega ja rahu uue olustiku analüüsiks ning kirurgi täpsusega paslike piirangute kehtestamist. Austatud kuulajad, rääkisin eespool julgeolekuolukorra muutusest läänes tervikuna ning sellest, kuidas ühiskond on seda tunnetanud. Eelseisvas osas üritan keskenduda Eesti julgeolekule. 11. september 2001 muutis ka meie julgeolekuruumi. Alates väga laiast tähendusest – 9/11 suunas meie ühe kõige olulisema liitlase, Ameerika Ühendriikide, pilgu senisest märksa enam Euroopalt Lähis-Idale – ja lõpetades märksa maisemate asjadega, näiteks ka meie julgeolekuasutuste jaoks muutus rahvusvahelist terrorismi ja islamiäärmuslust puudutava informatsiooni kogumine ning võimalike terroriaktide ärahoidmine oluliseks prioriteediks. Samas on selge, et igal NATO ja Euroopa Liidu liikmesriigil on lisaks üldistele julgeolekualastele ohtudele ka omad, spetsiifilised ohud, mis mõnda liikmesriiki ei puuduta võib-olla peaaegu üldse, mõne teise jaoks aga võivad olla isegi tõsisemad kui n-ö üldised ohud. Toogem siinkohal kas või näiteks meie Vahemere-äärsed liitlased, kelle jaoks illegaalne põgenikevoog Aafrikast on ülitõsine julgeolekurisk. On ilmne, et ka Eesti riik ja tema kodanike enamus ei teadvusta tänapäeval islamiterrorismi enda jaoks kõige suurema julgeolekuohuna. Pigem on selles staatuses endiselt meie suurim naaber, Venemaa. Kahjuks. Miks see on nii? Põhjusi on kindlasti palju ja tänane ettekanne pole kõige õigem koht selleteemaliseks süvaanalüüsiks, aga tooksin siiski siinkohal välja minu meelest kaks kõige olulisemat põhjust. Esiteks, ajalugu. Ehk üsna erinev viimase saja aasta jooksul meie riikide vahel toimunu mõistmine. Teiseks, erinevad arusaamad sellest, mida õigupoolest tähendab iseseisvus. Kas seda, et iga riigi demokraatlikult valitud valitsus tohib ise kujundada oma siseriiklikku poliitikat, valida ise endale mujalt maailmast sõpru ja liitlasi või seda, et ta peaks kellegagi kusagil konsulteerima. Ehk on küsimus selles, kas 21. sajandi Euroopas kehtivad mõjusfäärid või mitte? Ma usun, et ajaloo küsimus erimeelsuste objektina on pikemas perspektiivis ja hea tahte olemasolul üsna hõlpsasti lahendatav. Ka Eesti, loomulikult oma ajalugu mäletades ja sellest õppides, peab eelkõige elama mõeldes tänasele ja homsele päevale. Ning usun, et valdav enamus Eesti kodanikest jagab seda veendumust. Teine põhjus ehk nii-öelda mõjusfääride probleem meie suhetes Venemaaga on keerulisem. Siin ei ole mõistagi kompromissid võimalikud. Sest need kompromissid oleksid vaid ühepoolsed. Eesti iseseisvusega ei tehta kompromisse. Tegelikult sõltub selles osas Eesti riigist ja valitsusest märksa vähem kui meie naabrist. Kui Venemaal kaoks või nõrgeneks mõttelaad, mille järgi Venemaal on legitiimne õigus omada priviligeeritud huve oma naabrite juures, siis väheneks kiiresti ka Eesti kodanike ohutunne. Lugupeetud konverentsil osalejad, kolmanda arvestatava julgeolekuohuna nimetaksin korruptsiooni. Jah, eriti väikeriigi jaoks on korruptsioon lisaks kõigile muudele ebameeldivatele nähtustele ka tõsine julgeolekurisk. Minu arvates on see kõige tõsisemaks sisemiseks julgeolekuriskiks. Ehk siis tegemist on teguriga, mis võimendab väga oluliselt kõiki teisi mõeldavaid julgeolekuohtusid ja -riske. Igasugune korruptsioon nõrgendab massiivselt kodanike usaldust oma riigi vastu. Poliitikute, riigiametnike ja ka majanduseliidiga seonduv korruptsioon on vaieldamatult täiendav julgeolekurisk, muutes olulistel ametikohtadel olevad ja mõjukad inimesed kergesti šantažeeritavateks. Eestis on viimasel aastal arutatud ka võimalust, et Kaitsepolitseiamet ei peaks enam tegelema korruptsioonijuhtumite menetlemisega ja see kohustus läheks üle politseile. Olen nõus, et politsei võimekust tegeleda korruptsioonivastase võitlusega tuleb pidada üheks politsei arendamise peamiseks prioriteediks, aga mitte sel teel, et Kaitsepolitsei praeguseid õigusi korruptsioonivaldkonnas piiratakse. Eesti tänases seisus on endiselt mõistlik jätta näiteks riigi- ja kohalike omavalitsuse struktuurides korruptsioonijuhtumite menetlemine Kaitsepolitsei pädevusse. Korruptsioonikuritegude juures tahaksin märkida veel üht probleemi, kuigi tean, et sellele lahendust leida ei ole lihtne. Meie praktikas on paraku kujunenud olukord, kus juhul kui kokkuleppemenetlust ei sünni, osutub tihtipeale kahtlustavataks tunnistamise ja kohtuotsuse ajaline vahe liigagi pikaks. Eriti olukordades, kus kohtuotsus mõistab inimese õigeks, tekitab see inimese jaoks põhjendamatuid kannatusi ja võib paljudel juhtudel hävitada tema professionaalse karjääri. Eesti pole selles küsimuses unikaalne, sarnane olukord valitseb enamikes demokraatlikes riikides, aga siiski peame otsima võimalusi, kuidas kohtuotsuseni kuluvat ajaperioodi lühendada. Neljanda tõsisema julgeolekuriskina mainiksin parem- ja vasakäärmuslaste tegevust. See on üks mureteema enamikele kui mitte kõigile demokraatlike riikide julgeolekuasutustele, aga õnneks on eestlased üldiselt tasakaalukas ja ettevaatlik rahvas, kes liigset radikaalsust ja agressiivsust ei armasta. Sellest tulenevalt pole nendel rühmitustel ka ühiskonnas arvestatavat toetust. Tahaksin antud küsimuses teiste hulgas kiita ka meie parlamendierakondi, kes on suutnud oma tegevuses hõlmata ühiskonda piisavalt laialt, nii et äärmusrühmitused pole sisuliselt toetust leidnud. Samas, vaatamata äärmusrühmituste nõrkusele, on loomulikult paratamatu nende tegevusel jätkuvalt silm peal hoida. Ükskõik kui marginaalsed nad ka ei oleks, võivad äärmuslased tekitada Eestile imagoloogilisi probleeme. Ning lisaks – asjal on ka filosoofiline pool. Me loeme jätkuvalt endale ohuks neid, kes õigustavad ja propageerivad meid okupeerinud, nüüdseks olematute riikide ideoloogiaid (ehk siis natsismi ja kommunismi). Sellised inimesed ei jaga põhimõtteliselt meie ühiskonna aluseks olevaid väärtuseid. Tõsi, võib küll arvata, et enamus neist ei teadvusta endale asja tõsidust, aga see pole lõpuks mingi vabandus. Austatud kuulajad, olen üsna veendunud, et minu poolt eespool kirjeldatud ohud ja Eesti julgeolekuasutuste igapäevase töö prioriteedid langevad suuresti kokku. Loomulikult polnud eelnev ohtude loetelu täielik, töövaldkondi on märatavalt rohkem, aga usuksin, et eelpool mainitud neli teemaderingi hõlmavad meie kõige tõsisemaid julgeolekuriske. Siinkohal tahan ka öelda, et minu hinnangul on meie julgeolekuasutused suutnud riigi ees seisvaid ohte hästi prognoosida ja edukalt tõrjuda. Selle eest teile kõigile minu suur tänu ja lugupidamine! Samuti olen arvamusel, et valdavas enamuses on suudetud oma tööd teha nii, et see pole põhjendamatult piiranud kodanikuvabadusi ega rikkunud inimeste õiglustunnet. Ühe konkreetse erandiga. Pean siin silmas lõppeva kümnendi keskel toimunud kodanike ebaseaduslikku jälgimist tollase sõjaväeluure poolt. See juhtum ei leidnud minu arvates piisavalt selgelt lõpplahendust, koos selge õigusliku hinnanguga. Korrektsus ja seaduskuulekus on väga olulised, sest kuna riik ja selle kaudu kodanikud on andnud julgeolekuasutustele suured õigused, siis on väga oluline, et ühiskonnas oleks nende institutsioonide vastu kõrge usaldus. Senise usalduse säilitamine eeldab väga kõrget töömoraali ning nii tõhusaid sisemise kui ka välise kontrolli mehhanisme. Nagu öeldud, kodanikud on andnud julgeolekuasutustele väga suured, võib öelda ka, et erilised õigused. See omakorda kohustab neid asutusi seadma lati eriti kõrgele. Valima tööle ausaid, laitmatu reputatsiooniga inimesi, kes suudavad alati üldise huvi isiklikust kõrgemale tõsta. Inimesi, kes suudavad vahet teha olulise ja ebaolulise vahel, kes pingutavad siis, kui näevad, et tegu on tõsise rikkumise või ohuga, mis sest, et selle tõestamine ei saa olema kerge ja ei pinguta üle siis, kui on tegemist formaalse pisirikkumisega, mis ühiskonnale mingit ohtu ei kujuta. See kohustab looma ka väga tõhusat sisekontrollisüsteemi, mis suudab võimalikud rikkumised võimalikult kiiresti avastada, tagada, et kahju oleks minimaalne. See nõuab sisekontrolliga tegelevatelt inimestelt ja asutuste juhtidelt printsipiaalsust ja valmisolekut tõsiste rikkumiste korral ka n-ö omasid vajadusel karmilt karistada. Sest kui seda ei juhtu, siis toob see algul paratamatult kaasa töömoraali ja -kvaliteedi languse ning hiljem usalduse vähenemise ühiskonnas. Eraldi arutlusteema on julgeolekuasutuste järelevalve. Kogu lugupidamise juures ei taga praegune süsteem, kus kogu järelvalve on antud Riigikogu erikomisjoni kätte, selle kontrolli tõhusust. Eeldada, et paari palgalise töötajaga komisjon suudaks tagada suurte asutuste efektiivset kontrolli, oleks vist naiivne. Seega ei maksa teema tõstatust võtta etteheitena komisjonile. Järelevalve teemaga seoses tahaksin rõhutada kahte asja. Esiteks. Järelevalve vajadus ei tulene antud hetkel mitte sellest, et teenistused oleksid usaldust kuritarvitanud. Vastupidi, minu hinnangul on meie teenistused olnud silmapaistvalt korrektsed. Aga demokraatlikus riigis peavad toimima tasakaalustavad mehhanismid. Pikas perspektiivis tulevad nad ka kasuks teenistustele endile, sest sel juhul on palju kergem tõrjuda seadusega pahuksisse läinud inimeste esitatavaid süüdistusi teenistuste erapoolikuse kohta. Teiseks. Ma ei kutsu siinkohal üles kiiretele lahendustele. Olukord on hea, aga seda saab alati veel paremaks muuta. Selleks on vaja, rahulikku ja tõsiselt võetavat analüüsi. Austatud daamid ja härrad, päris viimase teemana tahaksin tõstatada seadusandluse teema. Olen oma viimase aja avalikes esinemistes korduvalt avaldanud arvamust, et minule arusaamatutel põhjustel on meil tekkinud kihk muuta ja ümber teha ka hästi toimivat seadusandlust. Minu arvates vajab ühiskond stabiilset õigusruumi. Julgeolekuvaldkond ei vaja seda kindlasti vähem, võib-olla isegi rohkem kui muud eluvaldkonnad. Olles küll arvamusel, et julgeolekuasutuste järelevalve mehhanism vajab arutamist ning ehk seadusandlikku täpsustamist, ei arva ma, et kogu valdkonda puudutav seadusandlus vajaks kardinaalset muutmist. Teades, et võimukoridorides liigub mitmeid plaane ja eelnõusid julgeolekuasutuste seaduse kardinaalseks muutmiseks, tahaksin taas rõhutada, et lõhkuda on lihtsam kui ehitada. Toimivaid süsteeme on mõtet muuta siis, kui ollakse objektiivselt veendunud, et muutmine on vajalik. Head sõbrad, Eesti sisemine ja välimine julgeolek on omavahel jagamatult seotud ja läbi põimunud. Ei saa üht lahutada teisest või käsitleda neid eraldi. Aga siiski määrab meie julgeolekuolukorra lihtne valem – mida tugevam on meie sisemine stabiilsus, seda vähem häirib meid välimine ebastabiilsus. Meil ei ole mõtet luua hambutuid julgeolekuasutusi, aga meil ei ole ka vaja julgeolekuasutusi, kes arvavad ennast olevat õigustatud saavutama tulemusi mis tahes hinnaga. Eesti omariikluse kõige tugevam alus on demokraatlik ja avatud ühiskond. Seepärast on meie kodanike põhiõigused ja -vabadused kõige olulisemad väärtused, mida tuleb ka julgeolekuasutustel iga päev kaitsta. Meie põhiseaduse kaitsmine on minu kui presidendi ja teie kõige olulisem ametiülesanne. Pidagem seda alati meeles. Lõpetuseks soovin veel kord tänasel Kaitsepolitseiameti aastapäeval tänada kõiki kaitsepolitseinikke ja ka kõiki teisi riigi julgeoleku eest seisvaid inimesi. Te olete teinud head tööd ja olen kindel, et teete seda ka tuleviks."
"President Toomas Hendrik Ilves Eesti Rahva Muuseumi nurgakivi panekul Tartus, Raadil, 30. aprillil 2013","Ilves",2013,"Head sõbrad! ""Auvõlg"" on üks sageli kasutet ja pea sama sageli sisutu sõna, seda eriti, kui – nagu vanasõna ütleb – võlg on võõra oma. Eesti Rahva muuseum aga on meie oma. Oma idee ja sisugagi, sest tema kogud koosnevad me enda rahva omaalgatusena kogutud asjadest, esemetest ja ka loomingust. Ka Eesti Rahva Muuseumi oma maja rajamise idee on piinlikult vana, arvestades, et sellega tuldi välja juba eelmise sajandi alguses. Seega on ta vanem kui meie riik. Aga idee pole võõra, vaid me endi oma, meie ja meie ajaloo suurkujude oma. See on sada kuus, või ehk isegi enam aastat vana unistus, aga muuseum pole ikka leidnud seda väärikat kodu, kus me rahvuskultuur oleks meile kõigile kättesaadav. Ent täna astume ühe pika sammu teostamaks ideed, mille taga juba viis põlve tagasi seisid me rahva kaugesse tulevikku vaatavad suurkujud: Jakob Hurt ning kõik need, kes tema elutööle toetudes, tema mälestuseks kogunedes panid jaanuaris 1907 Eesti Rahva Muuseumi ideele aluse – teiste seas Jaan Tõnisson, Villem Reiman, Oskar Kallas, Kristjan Raud ja Matthias Johann Eisen. Ent mitte ainult nemad ei seisnud muuseumi taga. Nagu Laulupidu, nagu Aleksandrikool, nagu me rahvusvärvid, nagu Estonia ja Vanemuise teatrid, nagu meie iseseisvuski, sündis Eesti Rahva Muuseum me enda tahtest. Me enda tahtest mõista, kust me tulime, kes me oleme. Villem Reiman kirjutas ""Postimehes"" aprillis 1909 seoses Eest Rahva Muuseumi loomisega, et muuseum ""peab rahvatööks, rahva oma ettevõtteks saama, mida rahvas ise edasi kannab"". Ja nii saigi. Eesti rahvas mõistis, kui oluline on omaenda muuseum. Sestap kogusid me esivanemad oma vara oma kodudest, taludest, pööningutest ja aitadest, ja annetasid selle Muuseumi tarvis. Nemad uskusid Muuseumisse, nemad mõistsid, kui oluline ta on, et me saaksime tulevikus aru, kes me oleme. Nad tegid seda aimamata, kui palju Eesti järgmise sajandi jooksul muutub. Viis põlve hiljem oleme oma moderniseeritud ja linnastunud maailmas, teistkordses iseseisvuses ja digiajastul nii kaugel tollest tuhandete aastate pikkusest metsa-, mere- ja maaelust, et me õieti ei saagi aru, miks me oleme sellised, nagu me oleme. Ent selleks, et mõista, kes me oleme ja miks me just sellised oleme, peame teadma, kes me kunagi olime. Kas või selleks, et mõista me kaasaegset luulet, nagu need Jaan Kaplinski read: neil olid pikad kirjud vöödja pikameelne regivärssnad tegid veel ka tohutöödnagu näiteks torbik ja märss Et me iPadi ajastul mõistaks, kuidas kunagi oli. Et me teaksime, mis olid ja kuidas nägid välja kasetohust torbik ja märss. Et meil oleks ulatuslik kogu nii regivärssidest kui vöödest. Ning et saja aasta pärast mõistaksid me järeltulijad siia tulles, kuidas me ise elasime siis, kui me selle nurgakivi siia asetasime, Volbriööl, aastal 2013. Head sõbrad, Samal aastal, kui tuldi välja Eesti Rahva Muuseumi ideega, pandi nurgakivi Suomen Kansallismuseo'le Helsingis. Aasta hiljem avati Stockholmis Nordiska Museet. Võrreldes oma Põhjala naabritega oleme oma rahvamuuseumile kodu ehitamisega pisut hiljaks jäänud, aga ma usun, et täna astume tubli sammu neile lähemale. Sõja ja okupatsiooni ajal läks meil palju kaduma, teiste seas küüditati ja tapeti Eesti Rahva Muuseumi juhataja, Dr. Ferdinand Linnus. Viiekümne aasta pikkuse okupatsiooni ajal tegid eesti etnograafid kõik, mis võimalik, et meil Eesti Rahva Muuseumi idee ei kustuks. Ja siin peame eriti tänulikud olema Harri Moorale, Aleksei Petersonile, Ants Viiresele ja Jüri Linnusele, ja paljudele, paljudele teistele, kes tagakiusamise ja Nõukogude võimu tõrksuse kiuste hoidsid elus me rahva muuseumi ideed. Tänu väärivad ka Tõnis Lukas, Jaanus Plaat ja Krista Aru, kes on kodu rajamise unistust läbi vabaduse aastate tänaseni edasi viinud. Täna siin Raadil me võime tõepoolest tasuda selle auvõla. See on auvõlg meile endile, me enda rahvale – see, mida me võlgneme iseendale. Tänan. Lisaks on mul hea meel täiendada Eesti Rahva Muuseumi kogu Eesti riigi 95. sünnipäeval Eesti Pressifotograafide Liidu poolt korraldet ühispildistamise 7617 pildiga, mis talletavad järeltulevatele põlvedele seda 24. veebruari. Hetked ja päevad, siis aastad ja sajandid loovad lõpuks meie loo. Eesti loo, mille hoidmiseks ja jutustamiseks me ehitamegi selle muuseumi."
"Vabariigi Presidendi tervitus parimate perearstipraksiste 2012. aasta auhindade üleandmisel","Ilves",2012,"Head perearstid. Eesti kõige suuremaks väärtuseks on meie inimesed kõigi oma rõõmude ja muredega, oma harjumuste ja sihtidega. On meie kõigi hool, et Eesti inimesed oleksid terved ja tegusad, seda nii iseenda kui ka oma lähedaste pärast. Teie, perearstid, olete need, kelle juurde me esmalt pöördume oma tervisehädadega, kellelt me ootame esimest abi ja nõuannet, ka suunamist erialaarstide juurde. Teie olete need, kes saavad inimestele anda nõu, kuidas muuta iseenda ja oma lähedaste pärast oma elustiili või seniseid harjumusi. Siit tõusebki teie tähtsus meile kõigile: patsiendile, kes võib usaldada oma parimat perearsti, kellelt ta saab alati suurepärast abi ning riigile, kas vajab terveid ja tervisest teadlikke inimesi. Riigi mure ja ülesanne on tagada kaasaegselt korraldatud, kiire ja kvaliteetne esmatasandi arstiabi kõikjal Eestis. Tagada ka see, et pikad perearstide nimekirjad ei võtaks teilt endilt võimalust puhata ega põletaks teid läbi. Et abivajajad saaksid parimat võimalikku abi. Soovin meie parimatele perearstidele palju õnne ja jõudu. Te teete oma tööd suure pühendumisega ja olete oma kolleegidele heaks eeskujuks. Teie tublist tööst sõltub meie maa ja inimeste hea käekäik. Aitäh teile ja head tervist!"
"Vabariigi President Stuttgardis 3. mail 1993","Meri",1993,"Riigisekretär Stadeni südamlik sissejuhatus vabastab mind vajadusest laskuda ajalukku ja selgitada teile, missugune riigiõiguslik vahe on Eesti Vabariigi ja näiteks Kirgiisia Vabariigi vahel. Vahe ei seisne selles, et Eesti Vabariiki on tänaseks tunnustanud üle saja riigi, hoopis enam kui Kirgiisiat. Vahe seisneb selles, et Eesti Vabariiki kui endise Rahvasteliidu liiget on endise Rahvasteliidu liikmesmaad ühe erandiga taastunnustanud. Eesti Vabariik on niisiis de jure säilitanud oma järjekestvuse ja realiseeris selle de facto 1992. aastal uue demokraatliku põhiseaduse vastuvõtmisega rahvahääletusel. Põhiseaduse alusel viidi möödunud sügisel läbi presidendi ja parlamendi valimised. Selle tulemusena ma seisangi teie ees ja tahan teid südamest tänada võimaluse eest kõneleda Eesti kontinuiteedist, teiste sõnadega neist Euroopa julgeolekusse puutuvates probleemidest, mis tulenevad kahest teineteisest välistavast poliitilisest praktikast. Esimene praktika on omane demokraatlikele riikidele ja tuleneb põhimõttest, et rahvusvahelise õiguse rikkumine ei sünnita uut õigust. Teiste sõnadega, Eesti Vabariigi diplomaatiline esindatus demokraatlikes riikides on katkematult püsinud, ja selles seoses nimetan hardumusega oma isa sõpra ja enda sõpra Ernst Jaaksonit, kes on auga astunud maailma diplomaatia ajalukku, esindades Eesti Vabariiki Ameerika Ühendriikides kuue aastakümne vältel. Meenutage Teherani, Jalta ja Potsdami konverentse ja te mõistate, et alati on leidunud suveräänseid isiksusi, kes uhkes üksinduses on kartmatult vastu astunud maailma kaksikmoraalile. Teiseks, - kahe maailmasõja vahel Eesti Vabariigi poolt sõlmitud välislepingud on kõigile neil aastatel olnud juriidiliselt jõus, ning välislepingute pika rea avab 2. veebruaril 1920 Eesti Vabariigi ja Nõukogude Venemaa vahel sõlmitud Tartu rahuleping. Eesti oli esimene riik, kes tunnustas Nõukogude Venemaad ja lootis oma vahekorrad naaberriigiga rajada rahvusvahelisele õigusele ja meie geopoliitilisest asendist tulenevale sõbralikule koostööle. Kaunites kunstides, ajaloos ja riigiõiguses on oma roll sümmeetrial: poolteist aastat tagasi, veel augustiputši keerises lähetas Vene föderatsioon 21. augustil 1991 oma erisaadiku Oleg Popovišti Tallinna ja tunnustas president Boris Jeltsini otsusel esimesena de jure ja de facto Eesti Vabariiki kui sõltumatut ja suveräänset vabariiki kõigi sellest tulenevate järeldustega. Maailmale näis, et selle sümmeetrilise otsusega on demokraatlik Venemaa nõus kustutama oma koletusliku võla Eesti suhtes, ja Eesti Vabariik lootis seda ja loodab seda ka praegu siiralt. Ometi on meil tekkinud tõsised kahtlused, kas Venemaa demokraatial on piisavalt moraalset tahet ja riigiõiguslikke kogemusi, et seesugune lootus oleks realistlik. Lubage, et ma nendel muredel, mis meil Euroopaga on ühised, peatun pisut hiljem. 1. Mu tänase ettekande pealkiri on: ""Balti riigid: Ühineva Euroopa proovikivi."" Seda pealkirja võib tajuda rahustavalt või, vastupidi, häirekellana. Eesti ja saksa keeles kõlab ta ühtviisi kenasti. Ta äratab lootusi ja viib pilgu säravasse tulevikku, kus umbusk on asendunud usaldusega, konfliktid koostööga, vaesus jõukusega ning totalitaristliku draakoni seitse pead tulevad meelde üksnes vanaema muinasjuttudes, sest nad on maha raiutud demokraatia vaheda mõõgaga, mida me täna nimetame rahvusvaheliseks õiguseks. Ta on laenatud illusoorsest lootusest kivi muuta kullaks. Selle illusoorse lootuse eest on Newtoni-järgne inglise parlament maksnud viis tuhat naelsterlingit ja Jeltsini referendumi-eelne G-7 nelikümmend kolm miljardit dollarit. Häirekellana mõjub pealkiri siis, kui lisame, et igal katsel võib olla positiivse tulemuse kõrval ka negatiivne. Füüsikas on neil võrdne väärtus, Bosnias ja Hertsegoviinas makstakse negatiivse tulemuse eest aurava inimverega, ning Bosnia ja Hertsegoviina kuuluvad Euroopasse täpselt niisamuti nagu Saksamaa või Eesti. Kui lootus on kaup - ja tahtmata küüniline olla tundub, et paljude poliitikute silmis see nii on - peab lootusel olema nagu mistahes kaubal arukas hind ja kindel garantii. Poliitika tunneb garantiisid, mida on murtud, ajalugu koosneb tendentsidest, mis on pöördumatud. Eesti on valinud tendentsi, mille eesmärgiks on pöördumatud muutused postsovjetlikus ühikonnas. 2. Uue põhiseaduse põhjal septembris 1992 toimunud mitmeparteilised presidendi ja parlamendivalimised tõid võimule paremtsentristliku koalitsiooni Euroopa noorima peaministri Mart Laari juhtimisel. Valitsusprogramm on orienteeritud kiirele privatiseerimisele ja vabaturumajandusele sisepoliitikas; endise Nõukogude Liidu relvajõudude ""kiirele, korrastatud ja täielikule"" väljaviimisele Eestist mullusuvise Helsingi tippnõupidamise lõppdokumendi sõnastuse kohaselt; regionaalse julgeolekustruktuuri kujundamisele Läänemere ääres; ja lõpuks kiirele integreerumisele Euroopa majanduslike ja kaitsestruktuuridega, milles võib näha kadunud poja tagasitulekut koju isegi siis, kui teda Euroopa kodus nii väga ei oodatagi. Eesti teab, et ta peab kõigepealt iseennast aitama, siis aitab ta Euroopat. Kui siin saalis keegi muigab, siis muigab see, kes Euroopat peab mugavaks tugitooliks. Eesti silmis pole Euroopa tugitool, vaid kohustus, programm, imperatiiv täiustada päevast päeva Euroopa moraalseid, õiguslikke ja humanitaarseid põhiväärtusi. Põhiseadusega võrdselt sügava murrangu kutsus Eesti igapäevases elus, tänavapildis ja inimeste mõttelaadis esile vene rubla asendamine rahvusliku vääringuga, Eesti Krooniga. Vastupidi lääneriikide skeptilistele prognoosidele on Eesti rahareform eeskujulikult õnnestunud. Eesti kroon on kaetud eesti sõjaeelse kullaga, mis oli deponeeritud lääneriikide pankades. Üleöö tekkis sootuks uus olukord: töö eest tasutakse rahas, mille eest inimene võib endale midagi osta, alates Chanelist ja lõpetades Mercedesega. Psühholoogiliste muutsute esilekutsumine ja peremehetunde taastamine inimese mõttelaadis on märksa raskem, see-eest ka püsivam saavutas mistahes poliitilise retoorika esilekutsumisest ajalehepaberil. Eesti väljumine rublatsoonist on võrreldav, kui soovite, inimeste õiguste ja kohustuste tasakaalu taastamisega. Nõukogude Liidu riigipank ei käsuta enam eesti majandust, ei jaga ümber Eestis toodetud rahvatulu, ei määra reaalse toodangu ees ebareaalseid hindu, ei tasu reaalse töö eest ebareaalse rahaga. Rahareform on maailmale tõestanud seda, mis Eestis ei vajanud tõestamist: Eesti Vabariigi taastamine on esijoones protsess, mida tuleb näha ja mõista kui dekoloniseerimist. Dekoloniseerimine meie sajandi lõpul, dekoloniseerimine Euroopa südames, piirkonnas, mida Martin Luther või Brockhaus pidas Kesk-Euroopaks, MITTEL-EUROPA-ks paneb Euroopa mõistagi punastama ja uskuge mind, mu daamid ja härrad, ma ei heida teile seda ette. Rahareformi ehk dekoloniseerimise kandvaks jõuks on vabanenud rahva enesekindlus ja idealistlik usk tulevikku. Eesti krooni stabiilsust garanteerib Eesti Pank karmi emissioonipoliitikaga. Kuid Eesti tasakaalustatud riigieelarve on inflatsiooni viinud 1,7%-ni kuus, mis on eeskujulik saavutus. Dekoloniseerimine on Eesti ekspordi pööranud näoga Läände: eksport itta, nüüdsesse SRÜ majanduspiirkonda on 95%-lt langenud 30%-ni. Lääne eksperdid prognoosisid ekspordi mahtu Läände 100 miljoni USD piirides. Eesti tegelikkus ületas lääne ekspertide hinnangu kolmekordselt. Eesti välisvaluuta reserv, meie isadelt päritud kuld on kasvanud kolmekordseks. Lähema kahe kuni kolme aasta kestel privatiseeritakse veel üle 2500 väike- ja keskettevõtte ning umbes 300 suurettevõtet. Ma ei taha teie ees salata, et algus on raske. Algus toetub vabaneva rahva idealismile, eneseusaldusele, algatusvõimele. Seda psühholoogilist eelsoodumust ei osanud lääne eksperdid hinnata ja sellega seletub ka lääne prognooside täielik abitus. Äsja võttis parlament vastu seaduse maa müümisest väisinvesteerijatele tootmisettevõtete rajamiseks. Möödunud aastaga võrreldes suurenes käesoleval veerandaastal Eesti kaubakäive 28%. Mul on kahju nentida, et Saksamaa ei ole esimese kaubapartneri hulgas. Mul ei ole kahtlust, et Eesti on muutunud selleks saareks, kus valitseb Kesk-Euroopa parim investitsioonikliima. 3. Vahel, harva küll, olen tajunud tumma imestust: Eesti? Kõigest 46.00 ruutkilomeetrit? Milleks? Riigid, üldiselt võttes, ei pea üksteist armastama. Inimesed armastavad üksteist. Ometi on Euroopas toimunud muutus, mis oli vahest dikteeritud külma sõja aegsest Euroopa jagunemisest kahte leeri, kuid on kestnud ka pärast Berliini müüri varisemist. Leeridesse jagunemise tulemuseks oli Lääne-Euroopa integreerumine mitte niivõrd armastuse kui julgeoleku sunnil. Luid sunnist on sündinud armastus. Vabandan selle pateetilise sõna pärast. Tahan öelda, et sunnitud integreerumine äratas uudishimu naaberriikide ja nende naabrite vastu, vahemaad kadusid, Kölni doom, Notre Dame de Paris, Tower, Acropolis ja Vatikan olid äkki otsekui ühe väikese väljaku äärde üles rivistatud, eurooplasele ühe pilguga haaratavad. Ühisest omanditundest sündis ühine vastutustunne Euroopa eest, Euroopa avastamine Selle filosoofiliseks kõrvalproduktiks, kui lubate nii öelda, on Euroopa fenomeni teadvustamine. Ühtse Euroopa äratundmine on eurooplases sügavalt juurutanud veendumuse, et Euroopa tugevus peitub tema mitmekesisuses. Standardiseerida saab ja tuleb polte ja mutreid, mitte loovat mõtet, värve, aroome või maastikke. Saksamaal on praegu enam Saksamaid kui Weimari vabariigi aegu. See ongi Hoffmann von Fallerslebeni luuletuse tegelik sisu, õigemini tulemus, mis ületas Fallerslebeni üleskutse lootusi. Umbes sellel taustal lahendaksin ka küsimuse, mida võiksid Euroopale esitada kolme väikese riigi Eesti, Läti ja Leedu integreerimine Euroopasse; mis oleks nende roll? Mis kasu oleks Euroopal meist? Kummaline küll, aga Euroopa vajab meid niisamasugusel määral, nagu meie vajame Euroopat. Ma ei hakka seletama, et esimene Schilleri ausammas püstitati mitte Weimaris, vaid Puhtu poolsaarel Eestis. Piirdun vaid sellega, et Euroopa rikastub mõne uue värvi, uue mõttelaadi, uue maastikuga. Euroopa on programm ega mitte stritsel, millest võib noaga viilu ära lõigata või näpuga rosina välja urgitseda. Möönan, et poliitikutel või töösturitel pole värvide ja kondiitriaroomidega suurt midagi peale hakata. Seepärast tsiteerin Tartu Ülikooli audoktori professor Granö monograafia esimese lehekülje esimesi sõnu: Eesti asub piirkonnas, kus Kesk-Euroopa läheb märkamatult üle Põhja-Euroopaks. Niisama märkamatult sublimeerus muistne Eesti maaõigus romaani-germaani õigusse, lus Estonicum Lüübeki-Tallinna linnaõigusse. Antarktikast võin Washingtonist teleskoobiga Euroopat uurides võivad sajandid ja rannamaad kergest kokku sulada. Seepärast olgu lisatud, et Eesti ei ole kunagi olnud Venemaa kubermang. Eesti siirdus vene krooni alla riigiõigusliku aktiga, nagu Soome või Schleswig-Holstein, säilitades oma õiguskorra, administratsiooni, raha ja lipu. Rooma-germaani õiguskorrale võlgneme Eesti identiteedi säilimise ja süvenemise. Koguni nii teraval kujul, et meie kodumaad külastanud prantslane Léouzon Le Duc kirjutas 1856 prohvetlikud sõnad: ""Eesti iseseisvumine on vaid aja küsimus."" Eespool kõnelen Eesti Vabariigi juriidilisest kontinuiteedist läbi Teise maailmasõja aastakümnete. Siin oleks vahest sobiv lisada, et me realiseerisime oma enesemääramisõiguse, toetudes omakorra aastasadade pikkusele rooma-germaani õiguslikule kontinuiteedile. Sada üheksakümmend kuus vene keisrikrooni alla surutud aastat ei katkestanud seda kontinuiteeti, mis on sügavalt eestlaste teadvusse juurdunud. Tallinnat külastades võttis kunagine kompartei peasekretär Mihhail Gorbatšov kasutusele ""ajaloolise õiguse"" roostetanud argumendi ja kõneles Venemaa ""tuhandeaastasest"" õigusest Balti riikidele. Püüdke seda argumenti kujutleda Churchilli või de Gaulle“i suus India või Alžeeria suhtes ning te mõistate, missuguste raskustega meil on tulnud ja tuleb veel praegugi kokku põrgata. Rahva hinges sügavalt juurduned kontinuiteedi-teadvus on meid distsiplineerinud, Rooma-germaani õigussüsteemi vihmavarju all jõudis Eesti rahvas poliitilise küpsuseni. Poliitiline küpsus realiseerus enesemääramisõiguse teostamises. Seesama poliitiline küpsus on ennast realiseerinud tõsiasjas, et Eesti pinnal ei ole valatud piiskagi verd etnilistes konfliktides, sest Eestis ei ole etnilisi konflikte. Eestil on poliitilisi probleeme. Aga laguneva koloniaalimpeeriumi kunagisel territooriumil on Eesti Vabariik Kesk-Euroopa kõige stabiilsem osa. Meil ei ole olnud Rostocki. 4. Mu daamid ja härrad, etnilise puhastuse mõiste on teie teadvusse jõudnud endisest Jugoslaaviast kahe viimase aasta kestel ning on olnud Eestis, Lätis ja Leedus meie igapäevane tegelikkus Nõukogude režiimi viiekümne aasta kestel. Raudne eesriie andis teile privileegi seda mitte teada ja teie poliitikutele teha näo, nagu nad seda ei teaks. Etniline puhastus algas esimese Nõukogude okupatsiooni aegu; ja käivitus erilise hooga pärast Teise maailmasõja lõppu: vooditesse, mis olid deporteeritutest veel soojad, heitsid puhkama võõrad, kes ei tundnud isegi uue elukoha nime; Hansalinn Narva, tööstuslinn Sillamäe ja sadamalinn Paldiski olid eestlastele keelatud, nagu mitmed tööaladki; tegevteenistuse lõpetanud Nõukogude ohvitserid suunati viimaseid kuid teenima Eestisse, kus neile ja sugulastele olid garanteeritud korterid eestlaste arvel. Niiviisi kaotas Eesti 30% oma kodanikest ja eestlast 91-protsendiline sõjaeelne osakaal langes immigrantide sissevoolu arvel 61 protsendile. Eesti rahva, tema keele ja kultuuri püsimine ei olnud enam garanteeritud: Nõukogude okupatsioon kujundas muukeelset - venekeelset - enamust Eesti Vabariigi territooriumil. Seepärast võime uhkust tunda, et Eesti Vabariigi kodanikud, olgu eestlased või venelased, ukrainlased või juudid ei lasknud ennast punapruunist propagandast manipuleerida etnilistesse konfliktidesse immigrantidega. Kui arvulisi suurusi võrrelda Saksamaaga, on meil sõjajärgseid immigrante üle kahekümne miljoni. Eesti oskus vältida etnilisi konflikte ja garanteerida inimõigusi on eeskujuks kogu Euroopale. Eestis kehtib Euroopa kõige liberaalsem kodakondsusseadus. Sellest hoolimata on tühine osa immigrantidest taotlenud meie kodakondsust. Rõhuv enamus on lojaalsed Nõukogude Liidule, riigile, mis on lakanud eksisteerimast. Seda tõestas äsjane referendum. Ligi kümnendik immigrantidest, täpsemalt 30.629 inimest on ennast registreerinud kui Vene föderatsiooni kodanikud. Tallinna Vene saatkonna andmeil võttis neist referendumist osa 27,6 protsenti. Sellest omakorda toetas Boris Jeltsinit ainult 27,9 protsenti. Järeldus on kahesugune. Esiteks, üheksa kümnendikku immigrantidest on poliitiliselt passiivsed, kuid mitte tingimata vaenulikud. Neil lihtsalt puudub parlamentaarse demokraatia traditsioon, mis Eestis on okupatsiooniajast hoolimata püsinud elavana. Poliitiliselt aktiivse immigrantide orientatsioon seevastu erineb järsule nende kaasmaalaste orientatsioonist Venemaal. Priviligeeritud HERRENVOLKI staatusest ilmajäämine on neile kaasa toonud psühholoogilisi raskusi omaks võtta uut poliitilist rolli. Oleme püüdnud neile kergendada seda ilmselt valulist protsessi. Anname märkimisväärset rahalist toetust neile, kes tahavad tagasi kolida oma sugulaste juurde Venemaal. See on muidugi täiesti vabatahtlik. Huvi selle vastu on vähene ja sedagi võib seletada: vene töölise keskmine palk Eestis võrdub ministri keskmise kuupalgaga Venemaal. 5. Tulen tagasi oma ettekande alguse juurde. Avaldasin kahtlust, kas Venemaa demokraatial on piisavalt moraalset tahet ja riigiõiguslikku realiteeti, et omaks võtta Euroopaliku riigi rolli. Meie sajand on olnud tunnistajaks Vene keisririigi, Austria-Ungari keisririigi ja Saksa keisririigi lagunemisele, Suur-Britannia ja Prantsusmaa dekoloniseerimisele. Ent oleme samas olnud tunnistajaks Vene ja Saksa keisririigi restaureerimisele Nõukogude Liidu ja Kolmanda riigi varjunime all kõige katastroofilisemate tagajärgedega Euroopale ja maailmale. Küsimus on niisiis järgmises: kas Euroopal on piisavalt garantiisid, et Venemaa areneb euroopalikuks demokraatiaks? Ega püüa restaureerida impeeriumit mõne uue varjunime all? Need kahtlused on põhjendatud. Vene rahva koguarvust elab Eestis kõigest 0,3%. Nende inimõigused on garanteeritud Eestis nagu mistahes Euroopa riigis ega ole võrreldavad Tadžhikistaniga, kus Amnesty Internationali andmetel esineb sõjapiirkonnas piinamisi ja küüditamisi. Ometi deklareeris Vene välisministeeriumi õigusnõunik V. N. Trofimiv juba möödunud suvel, et ""inimõiguste küsimus on väga tugev relv"" Baltimaade ja lääneriikide vastu. President Boris Jeltsin oma 23. aprilli avalduses arvustas teravalt Läti parlamenti selle eest, et Lätis dislotseeritud ja ikka veel välja viimata endise Nõukogude Liidu relvajõudude perekonnaliikmetele ei anta alalist elamisluba. Huvitav on avalduses sisalduv väide, et nõukogude sõjaväe perekonnaliikmetel on Läti NSV kodakondsus. President Jeltsini avalduse põhjal katkestas Vene föderatsioon läbirääkimised Läti Vabariigiga vägede väljaviimise küsimuses. Lääneriikide poliitikud on püüdnud sekkumist Läti seadusandlusse vabandada president Jeltsini raske sisepoliitilise olukorraga vahetult enne referendumit. Kuid mõne päeva eest (29. aprill 1993) Moskva ajalehes ""Nezavisimaja Gazeta"" avaldatud refereering president Jeltsini poolt kinnitatud dokumendist ""Vene föderatsiooni välispoliitika kontseptsiooni põhijoontest"" ei jäta kahtlust, et Venemaa poliitilised juhid on kasutusele võtnud uue Monroe doktriini. Selle kohaselt kuuluvad Vene föderatsiooni huvisfääri kõik temaga piirnevad riigid. Uus doktriin kuulutab prioriteetseks endise Nõukogude Liidu relvajõudude staatuse legaliseerimist välismaal. Vene Monroe-doktriini koostamist juhtis Vene föderatsiooni julgeolekunõukogu sekretär Juri Skokov. Lääneriigid ei ole tänaseni reageerinud Venemaa distantseerumisele CSCE Helsingi 1992. a. lõppdokumendist, milles ta kohustus oma relvajõud Balti riikidest välja viima ""kiiresti, korrastatult ja täielikult."" Pööre vene välispoliitikas seab demokraatliku maailma valiku ette, millel on sarnasusjooni Müncheni-eelsete saatuslike valikutega. Meenutan kasvõi relvajõudude kasutamist üle rahvusvaheliselt tunnustatud piiride Sudeedi-sakslaste inimõiguste ""kaitse"" ettekäändel. Vene Monroe-doktriin puudutab järelikult igaühte Euroopas. Vastasel juhul kutsuks ta esile Euroopa riikide süveneva isoleerimise, vajaduse oma julgeolekut kaitsta ükshaaval, üksnes oma jõududele toetudes, mille paratamatuks tagajärjeks on uued ja Jugoslaavia sõjast ulatuslikumad konfliktid. Kui Euroopa ei leia adekvaatset vastust Bosnia-Hertsegoviina konfliktile ja Vene kahetsusväärsele Monroe-doktriinile, jookseb Euroopa verest tühjaks, moraalselt ja füüsiliselt. Tuhat väikest torget, millest iga üks eraldi tundub valutu ja tähtsuseta, võivad anda fataalse tulemuse: hävitada Euroopa alusväärtuse, niisiis rahumeelse ja demokraatliku tuleviku. 6. See, mu daamid ja härrad, on meie ühine probleem. Julgeolek on jagamatu. Rahu ja demokraatiat ei saa raha eest osta. Venemaal on mitu Venemaad. On imperiaalne Venemaa 18. sajandi mõttelaadi ja eesmärkidega. On demokraatlik Venemaa akadeemik Sahharoviga oma ridades ja pilguga Euroopa eeskujul. Ja on, nagu igas rahvas, passiivne enamus, kes ei ole Montesquiéud ega Jeffersoni lugenud ja igatseb ""Mercedesse"" või ""Volkswagenisse"" istuda. Eesti on pidanud varsti poolteist aastat läbirääkimisi Vene föderatsiooniga vene vägede väljaviimiseks Eestist. Tänaseni ei ole meie läbirääkimispartner tunnustanud Eesti ja Venemaa vahel sõlmitud Tartu rahulepingut, teiste sõnadega rahvusvahelist õigust, millele Eesti Vabariik on lootnud rajada sõbralikke, võrdõiguslikke ja suveräänseid suhteid oma idanaabriga. Peame tõsiselt kaaluma ebameeldivat järeldust, kas läbirääkimiste eesmärgiks on olnud riikidevaheline leping või aja võitmine. Aja võitmine - milleks? Jätan selle pahaendelise küsimuse õhku rippuma ja sean päevakorda võimaliku lahenduse. Lähtugem eeldusest, et riikidevaheline leping ja stabiilne Põhja-Euroopa vastab meie kõigi ühistele huvidele, Eesti, Venemaa, Põhjala ja Lääne-Euroopa kaasa arvatud. Sellisel korrektsel eeldusel näeksin ma konstruktiivse võimalusena kolmanda poole vahetalitust, good service“t mõnelt Euroopa väljapaistvalt poliitikult, kellele kuuluks nii Eesti kui Venemaa ühine usaldus. See lahendus hõljub õhus. Minu ausa veendumuse kohaselt vastab see ühineva Euroopa huvidele. Pean silmas Euroopat, kus on oma kodu leidnud Jefferson ja Sahharov, Thomas Mann ja Turgenev, kus de Gaulle ja Konrad Adenauer kätt surudes on tõestanud, et Euroopa on ühtaegu ime ja reaalsus."
"Vabariigi President Põhja-Atlandi Nõukogus, 4. novembril 1998","Meri",1998,"Lugupeetud Peasekretär, Suursaadikud, daamid ja härrad, Mulle on suureks auks esitada oma seisukohti täna Põhja-Atlandi Alliansi kuueteistkümne liikmesriigi ja kolme läbirääkimistele kutsutud riigi esindajatele. NATO on kogu oma ajaloo kestel näidanud, et on vajaduse korral võimeline otsutavalt tegutsema ja, kui olukord nõuab, sõjaliselt sekkuma. Ma tahaksin Alliansile õnne soovida, et suutsite leida konsensuse, seistes vastamisi ühe meie aja kõige teravama julgeolekuprobleemi, nimelt Kosovo situatsiooniga. Üksnes selge, rahvusvahelise avalikkuse otsustel põhinev konsensus võimaldab meil lõpetada inimõiguste rikkumise Kosovos. Samas ei tohiks me unustada, et NATO tegevus, mille eesmärgiks on rahumeelsete lahenduste leidmine Bosnias ja Kosovos, on vaid osa tänapäeva Euroopa julgeolekust tervikuna. Tuleks leida lahendused palju üldisematele ja põhilisematele küsimustele. NATO peaks kohanema Euroopa uute tingimuste ja uue tegelikkusega. NATO peaks vastu võtma uusi liikmeid, et taasühendada Euroopat ja luua kindel alus edaspidiste suurte ja väiksemate konfliktide ärahoidmiseks. Mina ei usu, et külma sõja järgsed ümberkorraldused on lõppenud. Vastupidi, nende elluviimist tuleks väsimatult jätkata. Kahjuks on Berliini müüri langemisele järgnenud sündmusi iseloomustanud innukus raugenud ning maad on võtnud pigem formalistlik ja bürokraatlik suhtumine - suhtumine, mis on nendes keerulistes poliitilistes olukordades ilmselt viljatu. Kurb küll, kuid juhtivate jõudude poliitilistes kõnedes tabab mu kõrv üha vähem ilusaid sõnu laienemise vajalikkusest. Teised probleemid ja teised sündmused on varjutanud selle olulise teema. Enam ei arutata aktiivselt teise laine küsimust, selle põhjusi ja võimalikke tagajärgi. Laienemise õhin on vaibunud ja sellest on väga kahju. Kahtlemata on NATO laienemise teine ring märksa komplitseeritum kui esimene. Olen veendunud, et see peaks hõlmama riike nii põhjast (seega Baltimaid) kui ka lõunast (ehk siis Kagu-Euroopa riike), nagu kinnitab Madridi deklaratsiooni paragrahv 8. Samuti usun ma, et uus laienemise ring peaks olema igakülgselt läbimõeldud, sest oma järge on ootamas mitu tõsimeelset taotlejat. Kas see saab toimuma 1999. aastal või hiljem, on teie otsustada. Ka laienemisotsuse edasilükkamises peituvad paraku oma ohud, kuna see annab võimaluse küsida: miks täna ja mitte homme? Miks homme ja mitte ülehomme? Samuti pean ma kahetsusväärseks, et Venemaad ning tema karmisõnalisi avaldusi punase joone ja endiste Nõukogude vabariikide teemal nähakse takistusena NATO laienemisele. Me peame mõistma, et seisame vastamisi uudse olukorraga, milles Venemaa peab leidma uue viisi ülejäänud maailmaga suhtestumiseks. Kui me aga integratsiooniprotsessile dünaamiliselt ei lähene, kui me ei näita, et Euroopa on tõepoolest muutunud, siis ei toeta me uue mõtlemise algeid Venemaal, vaid kinnitame, et on võimalik vanaviisi jätkata. Lubage mul juhtida teie tähelepanu välisminister Ivanovi hoolikalt sõnastatud vastusele ühes Venemaa tähtsamas ajalehes ""Izvestija"" (28.10.98): ""Me ei vaidlusta oma naabrite õigusi ühineda mitmesuguste allianssidega. Kui Venemaa räägib teatavast punasest joonest, ei tähenda see, nagu hakkaksime me homme kellelegi ultimaatumit saatma. Niisugusel juhul hindame me tegelikku ohtu oma julgeolekule ja tegutseme siis vastavalt."" Kahtlemata huvitav avaldus, mis Venemaa eelnevat seiskohta hoopis soodsamas valguses laseb paista. Punaste joonte mänguga kaasaminek oleks tõenäoliselt halvim viis aidata Venemaal tema raskustest üle saada. Pigem peaksime püüdma hoiduda Venemaa probleemide paisutamisest - seeläbi, et jätame nendele riikidele, kes on täitnud vastavad tingimused, avatuks olulise tee integratsioonile. Venemaal on kriis ja meie huvides on toetada olulisi muudatusi paremuse suunas, kuid mulle tundub, et see olukord on kõikidele - venelastele ja ka teistele - selgeks teinud, et Venemaa probleemid lähtuvad seestpoolt. Seega - me ei toeta Venemaad, kui laseme end nõrkade ja kõhklevatena paista, tekitame paanikat ja lükkame edasi oluliste otsuste langetamist. Härra eesistuja, Eesti ja Venemaa kuuluvad erinevatesse - kääbuste ja hiiglaste - kaalukategooriatesse. Sellegipoolest on nende suhetel Euroopa tuleviku seisukohalt märkimisväärne tähtsus. Baltimaad kui tulevased Euroopa Liidu liikmed sümboliseerivad ühelt poolt Venemaa muutunud suhteid naabritega ja teiselt poolt uusi võimalusi kaubanduse ja inimsuhete alal ning eelkõige Venemaa suhetes kõige sellega, mida üldiselt nimetatakse Lääneks. Seepärast tõdeb Eesti rõõmuga, et meil õnnestunud oma suhted Venemaaga kvalitatiivselt uuele tasapinnale tuua. Olulised küsimused, nagu näiteks meie ühise piiri probleem, on jõudnud lahenduseni. Kuigi piirileping ei ole veel alla kirjutatud, on Eesti ja Venemaa delegatsioonid parafeerinud protokolli, mis kinnitab, et kahe poole vahel ei ole erimeelsusi maapiiri XXkulgemise osas. Õnnitledes Eestit uue välisministri, suure Venemaa-asjatundja härra Raul Mälgu kohalemääramise puhul, kinnitas Venemaa taas oma kavatsust kokkulepe lähemal ajal alla kirjutada. Samas tõdes Venemaa ka, et on rahul meie suhete arenemise suunaga, mis praegustes oludes on eriti tähtis. Ma loodan ka, et meie suhete edenemine võib selsamal hetkel, mil ma siin kõnelen, anda reaalseid ja kestvaid tulemusi, sest täna ja homme peavad täiskoosseisulised delegatsioonid Tallinnas piirikõneluste järjekordset vooru. Kuigi Venemaa majanduselu viimased sündmused on murettekitavad, oleme siiski suutnud säilitada oma majanduse turvalisuse ning nende sündmuste mõju meie majandusele on olnud vähene. Eesti krediidivõime hinnangud on jäänud muutumatuks. Valitsus on käivitanud eriprojektid, et toetada neid, kes Venemaa kriisi läbi kõige enam on kannatanud. Ometi on mul heameel tõdeda, et Eesti valitsus on kindlameelselt jäänud nende majanduspõhimõtete juurde, mis meile juba edu on toonud, ning et üldiselt on Eesti majandus heas seisus. See kinnitab, et liberaalse majanduspoliitika päevad ei ole möödas. Seda tõendab ka asjaolu, et Eesti krediidvõime hinnangud ei ole muutunud.Või, nagu kinnitab auväärne majandusajaleht Wall Street Journal oma Kesk-Euroopa majandusülevaates (26.10.98): ""Veel hiljuti majandussaavutuste alal eeskujuks olnud Eesti paistab taas silma, andes seekord õppetunni, kuidas kriisiga toime tulla"". Härra eesistuja, Kuigi NATO laienemise sõjalistest kriteeriumidest on palju räägitud, on kriteeriumid ise ometigi ebamääraseks jäänud. Mitmed kõrgtasemel uurimused, nende seas ka USA Kaitseministeeriumi uurimustöö (niinimetatud Kievenaari uurimus) ja teised, näiteks EUCOM-i ja Taani Kaitseministeeriumi omad, on loonud mõtestatud aluse meie kaitsejõudude arenguks. Baltimaade julgeolekuabi koordineerimise grupp (BALTSEA grupp), kuhu kuulub 14 maad, kes on kolme Balti riigiga seotud bi- ja multilateraalsete abiprojektide kaudu, ning mis tegeleb Läänemere piirkonna julgeolekuga, on meile meie püüdlustes nii materiaalset abi kui ka moraalset tuge pakkunud. Samas võtaksime me heal meelel vastu pisut täpsema ""teedekaardi"", mis näitaks meie kaitsejõududele suunda teel täieliku sobivuseni NATO-ga. Eesti valitsus on loonud mitme valitsusasutuse töötajaist koosneva komisjoni, mille ülesandeks on koordineerida mitme ministeeriumi jõupingutusi NATO liikmeks saamise ettevalmistamisel. Komisjoni eesotsas seisavad Välis- ja Kaitseministeerium ning seega on komisjonil piisavalt võimu, et võtta vastu otsuseid. Eriti rõõmustab meid otsus, mida kuulsime viimasel Intensiivse Dialoogi kohtumisel, nimelt, et me oleme õigel teel ja valinud kõige sobivama teguviisi. Eesti riigikaitse kõrgeima juhina on mul heameel tõdeda, et meie relvajõud on vältinud lõksu, kuhu langevad need, kes rõhuvad üksnes armee uhkele väljanägemisele. Selle asemel oleme keskendunud olulistele praktilistele küsimustele, pidades eelkõige tähtsaks kaitse planeerimist: väljaõppe taseme tõstmisele eri tasanditel, kaasa arvatud keeleõpe, infrastruktuuri kaasajastamisele võimalike abivägede vastuvõtuks, juhtimis- kontrolli- ja kommunikatsioonivõime tõstmisele; õhu- ja mereseiresüsteemi loomisele, mobiliseerimise korra lihtsustamisele ning - mis pole sugugi väheoluline - elustandardite probleemi lahendamisele. Arvestades meie piiratud rahalisi ja inimressursse, tundus niisugune lähenemine mõistlikum kui pillavad kulutused kallile relvastusele või pingutused suure tegevarmee loomiseks. Reklaamikampaaniates niisugusest lähenemisest küll suurt kasu ei ole, küll aga on selle positiivset mõju tunda igapäevaelus. Me suurendame pidevalt kaitsekulutusi, mis järgmise aasta eelarves moodustavad 1,3% sisemajanduse koguproduktist. Meie eesmärgiks on 2%, ning arvutused näitavad, et nii kaugele võime jõuda aastaks 2002. Eesti pinnal on käivitatud ka mitu rahvusvahelist projekti. Eesti rahuvalvajate kompanii on saadetud Bosniasse. Balti Kaitsekolledt (ehk BALTDEFCOL), tõeliselt rahvusvaheline õppeasutus, mille eesotsas seisab taanlasest brigaadikindral, hakkab eeleoleva aasta augustis välja õpetama Baltimaade ja teiste maade kindralstaabi tasemel ohvitsere, kusjuures õpetajad tulevad mitmest NATO riigist ning ka Rootsist, Soomest ja SHveitsist. Tallinna Mereväesadamas on käivitatud ühine miinitõrje projekt Balti Mereväeeskadron (ehk BALTRON). Eesti osaleb aktiivselt BALTNETIS, Balti Õhuseirekeskuste süsteemis, mis suudab anda täieliku ülevaate toimuvast meie õhuruumi kontrollijaile ning vajaduse korral ka teistele sõbralikele võrkudele. Eesti toetab kindlalt ühise Baltimaade radarsüsteemi ostmise ideed, mis oleks ühtlasi ka tõhus näide meievahelisest koostööst. Härra eesistuja, Eesti on üks viiest maast, keda arvati võimeliseks saavutama Euroopa Liiduga integreerumiseks vajalikku taset keskmise pikkusega ajaperioodi jooksul. Kolm nimetatud viiest kutsuti ühinema ka NATO-ga. Kuigi me mõistame selgesti, et Euroopa Liidu ja NATO laienemine on kaks eri protsessi, tuleb siiski märkida, et kummagi laienemise majanduslikud ja poliitilised kriteeriumid on väga sarnased. Seda tõsiasja tunnustades säästaks NATO end oma poliitiliste ja majanduslike kriteeriumide loomise vaevast ning muudaks Alliansi laienemise protsessi pisut enam etteaimatavaks. Peale julgeolekuküsimuste peab Eesti valitsus erakordselt tähtsaks ka sotsiaalvaldkonna ja elanike heaoluga seotud küsimusi. Oleme koostanud mitu seaduseelnõu, et liberaliseerida nendele välismaalastele kodakondsuse andmise korda, kes on elanud Eestis juba aastaid. Praegu on parlamendis arutusel seadus, mis annab automaatselt kodakondsuse kodakondsuseta vanemate Eestis sündinud lastele. Seda seadust toetame nii mina kui valitsus, ja nii loodan ma, et see lõpuks, olgugi pikkade vaidluste järel, ka vastu võetakse. Härra eesistuja, Lõpetuseks tahaksin ma veel kord kinnitada, et minu arvates on poliitilise tahte puudumine üks Euroopa aeglase taasühinemistempo põhjustest. Ma ei püüa mõjutada teie südametunnistust, kuna on ilmselge, et kõik asjaosalised mõistavad antud probleemi moraalset kaalukust. Pigem püüan ma rõhuda kiretule arvestusele ja kainele mõistusele ning küsida: missugustel asjaoludel võiks Euroopa demokraatiate ühinemine demokraatlike organisatsioonidega avaldada negatiivset mõju Euroopa julgeolekule? Mina niisuguseid asjaolusid ei näe. Tänan Teid, härra eesistuja."
"Saksamaa Liitvabariigi presidendi Johannes Rau kõne Eesti presidendi Lennart Meri auks pakutud pidulikul õhtusöögil 7. novembril 2000 Bellevue's","Meri",2000,"Härra president, kallis proua Meri, austatud külalised, vahetevahel on kuulda küsimust, kas riigivisiidid on veel üldse ajakohased. Kas kõnelused erinevate riikide poliitikute vahel, nii küsitakse, ei ole muutunud nii tihedaks ja nii intensiivseks, et me võiksime sellest rahvusvahelise suhtlemise traditsioonilisest vahendist loobuda? Juba pilk meie igapäevaelule näitab, kui tähtis on aeg-ajalt peatuda, teha kokkuvõtteid ja kujundada eriliste sündmuste abil argipäeva. Riigivisiidid annavad meile võimaluse dokumenteerida ajaloolist üksmeelt, teha meie suhetest kokkuvõtet ja avaldada austust sõbralikule maale. Seepärast on mul väga hea meel selle üle, et täna lehvib Bellevue lossi ees Eesti sini-must-valge lipp. Südamlikult tere tulemast, härra president! Teie elukäigus on talletatud viimase 70 aasta Euroopa ajaloo tõusud ja mõõnad– just nagu režissöör Lennart Meri dokumentaalfilmis. Teie elufilmis dokumenteeritakse Teise maailmasõja suurt katastroofi ja stalinistlikku jälitamist, aga ka sügavat muutust, mis sai alguse kümme aastat tagasi ja mis on nüüdseks muutnud Euroopa palet. Teie elutee on kõige tihedamal viisil seotud Teie maa vabadusega: välisministri ja riigi presidendina olete Te otsustavalt kujundanud Eesti teed sõltumatusse. Teie maa lähendamine Euroopa Liidule ja liitumine transatlantiliste struktuuridega ei oleks olnud Teiepoolse panuseta mõeldavad. Oma töös olete Te, härra president, lasknud end alati juhtida veendumusest, et mitte eestlased ei pöördu Euroopasse tagasi, vaid Euroopa Eestisse. Ma olen sellega kogu südamest päri. Ühendatud euroopa on edukas vaid siis, kui me kasutame ühiselt tegutsedes meie erinevustest tulenevat energiat ja rikkust. Te olete leidnud selle kohta kunagi kena võrdluse muusika vallast: 'Eesti peab Euroopas samuti olema nagu 'do' või 're' klaverilgi, muidu ei saavat mängida Euroopa hümni.' Eesti on olnud oma pika ajaloo kestel alati tihedalt Saksamaaga seotud. Meie poliitilised, kultuurilised ja majanduslikud sidemed ulatuvad mitmete sajandite taha. Meid ühendab Hansa Liidu ja baltisakslaste ajalugu. Juba 1523. aastal jõudis protestantlik usk Eestisse, ning Lübecki õigus asendati Revalis alles 1874. aastal tsaari õigusega. Me ei või ega soovi aga unustada ka meie ajaloo süngeid peatükke: natsionaalsotsialistlikku Saksamaa Balti riikide reetmist ja kuritegusid, mille panid sakslased toime okupatsiooniaastail. Ma olen Teiega, härra president, samal arvamusel, et Molotov-Ribbentropi pakti ja selle aluseks olnud rahvaid põlgavat poliitikat ei tohi õigupoolest kunagi unustada. See on ülluse märgiks, kui Te ütlete teisal pakti kohta: 'See ei pea õigupoolest olema viha allikaks, sellest peab saama tarkuse allikas.' Härra president, Te õppisite Saksamaad juba varakult tundma. Maailmasõdade vahelisel ajal käisite Te siit mitte kaugel Lützowplatz'il koolis, kus Te panite aluse oma imetlusväärsele saksa keele oskusele. Mul on hea meel selle üle, et Teil, härra president, on oma Berlini visiidi ajal võimalus uuesti avastada oma vanu kooliteid, ka siis, kui Teie varasemat kooli kahjuks enam olemas ei ole. Te elasite tookord siin, kuna Teie isa esindas Berliinis diplomaadina sõltumatut Eestit, riiki, kes oli 1918. aastal rajanud demokraatliku vabariigi ja kes oli 1921. aastast alates rahvasteliidu aktiivne liige. 'Laulva revolutsiooni' kaigus ja 1991. aasta augustikuu mälestusväärsetel päevadel täitus taas vana unistus vabast Eestist. Teie maa areneb sellest peale suurte sammudega. Arvestades mineviku koormat ja kaasaja probleeme, siis väärib imetlust, kui hästi on Eestis edenenud poliitiline ja majanduslik transformatsiooniprotsess. Vähem kui kolme aasta eest algasid Eesti ja Euroopa Liidu vahel ühinemisläbirääkimised. Vahepeal on avatud kõik läbirääkimispeatükid, terve rida peatükke on esialgu lõpetatud. Julged sammud valuutapoliitika vallas on teinud Eesti kroonist euroopa tugevaima valuuta. Eurotsooniga ühinemiseks on loodud head eeldused. Ma õnnitlen Teie riiki reformipoliitika suurte edusammude puhul. Me kõik teame, et selline tee on võimalik vaid märkimisväärseid jõupingutusi tehes ja see ei kolge mitte valuliste tagasilöökideta. Meie mõlema riigi tähtsaks partneriks on Venemaa. Euroopa muutub tõeliselt stabiilseks ja turvaliseks vaid siis, kui on kaasatud Venemaa. Ma tean, et Venemaa pole Eesti jaoks lihtne partner. eriliseks väljakutseks on ka see, kui üks kolmandik riigi vaid poolteisemiljonilisest elanikkonnast kuulub vähemuse hulka. Just seetõttu on märkimisväärsed need edusammud, mille Eesti on oma venekeelse rahvastiku integreerimisel teinud. Mõne päeva eest lõppes Hannoveris EXPO 2000. Eesti sinise, üles-alla liikuvate kuuskedega kaunistatud paviljoni arhitektuur oli Teie maa ilu ja moodsa riigi dünaamika tähiseks. Härra president, Te olete kord meie mõlema maa suhete kohta öelnud: 'Ma arvan, et Saksamaa on sama lähedane nagu ta alati on olnud, võib-olla tükk lähedasem.' Selles mõttes, härra president, tõstan ma klaasi meie maade vaheliste tihedate ja sõbralike suhete, ühendatud Euroopas õnneliku ja rahuliku tuleviku ning teie ja teie abikaasa isikliku heaolu terviseks."
"Vabariigi Presidendi kõne Saksa Välispoliitika Ühingus Berliinis 8. novembril 2000","Meri",2000,"Eesti kui Euroopa integratsiooni proovikivi? Lugupeetud Härra Bunz, Lugupeetud Härra Dr. Stabreit, Lugupeetud Härra Dr. Zumpfort, Ekstellentsid, Mu daamid ja härrad, juba 1993. aasta alguses, kui ma alles alustasin oma esimest ametiaega Eesti Vabariigi Presidendina, pidasin ma Stuttgartis sarnase pealkirjaga kõne. Tookordne pealkiri oli 'Baltikum – Euroopa Ühenduse proovikivi'. Siis olid Eesti ja meie Balti naabrid selleks proovikiviks, mis pidi tõestama, kas Venemaa ja Euroopa vahel on võimalik luua uutel põhimõtetel rajanev suhe. Olime proovikiviks Euroopa ja USA suutlikusele panna maksma ühised väärtused kogu Euroopas. Siis see õnnestus. Nüüd, mil minu teisest ja ühtlasi ka viimasest ametiajast on järele jäänud vähem kui üksteist kuud, on sobilik ring sulgeda ja jälle selle teema juurde tagasi pöörduda. Täna, mu daamid ja härrad, seisame me uue väljakutse ees. Täna ei ole enam küsimus Venemaa ja Euroopa vahelistes suhetes, vaid eelkõige Euroopa suhetes iseendaga. Küsimus on Euroopa riikide suutlikkuses ja tahtmises võtta vastu kindlaid otsuseid ja uute väljakutsetega hakkama saada. Küsimus on Saksamaa tahtes neid protsesse juhtida. Minu tänane kõne hõlmab seetõttu kolme punkti: Esiteks, EL-i sisereformid Eesti perspektiivist. Teiseks, kuidas laienemisprotsess edasi läheb? Kolmandaks, NATO laienemine. Eesti soovib tugevat Euroopa Liitu. Miks me muidu peaksime üldse tahtma liituda? Kui meie eesmärk oleks vaid vabakaubandus, siis võiksime jääda meie suhete praegusele tasandile – me ekspordime juba praegu üle 70% EL-i riikidesse. Me soovime tugevat ja tegusat Euroopat, mis on suuteline vastama uue sajandi väljakutsetele. Minu nägemus Euroopast on riikide Euroopa, aga kus Komisjonil on tähtis osa. Euroopa Komisjon on lepingute valvur, ta on mootor, mis on ühisturu arengu taga seisnud ja seda tiivustanud. Ta on ka tasakaalustav jõud väikeste ja suurte liikmesriikide vahel. Ta on see organ, mis kindlustab, et Euroopa Liit, kus on riik nagu Luxembourg ja varsti riik nagu Eesti ja samas ka riik nagu Saksamaa, toimiks nii, et ka väikeriigid tunnetaksid nende huvidega arvestamist. Seetõttu on ka Eesti avalikult välja öelnud oma soovi, et tulevikus oleks ka üks eestlane Euroopa Volinike seas. Samas on ja jääb Euroopa Liit ka riikidevaheliseks ühenduseks. Ka eestlased ei soovi, et nende rahvusriik kaoks, et meil ei oleks enam oma valitsust, oma kombeid, oma keelt. Oleme liialt palju võidelnud nende nimel, et nendest nii lihtsalt loobuda. Riikide vahelistes suhetes EL-i raames peame nõustuma tõsiasjaga, et on olemas Saksamaa ja on olemas Eesti, et meie ei ole võrdse suurusega. Ja seega peame ka nõustuma Saksamaa õigustatud sooviga kujundada ümber hääletamismehhanismi, et suurusvahekordadel oleks senisest olulisem kaal. See on keeruline ülesanne: ühest küljest on suurtel riikidel õigus, kui nad soovivad, et nendega senisest rohkem arvestataks, kuid teisest küljest ei tohi see toimuda väikeriikide arvel. Ei tohi tekkida suurriikide kolleegiumit, kus otsuseid tehakse teiste, väiksemate riikidega kooskõlastamata. Keeruline ülesanne, kuid olen veendunud, et seda on võimalik lahendada ettenähtud ajakava raamides. Euroopa Liidu kandidaatriigid on ja ka selle arutelu osa – ma jõuan teise punkti juurde. Laienemine ei ole tähtsam sisemisest arengust; sisemised reformid hõlmavad ka laienemist. Ent siiski peab tõdema, et laienemisprotsess seisab paigal. Näen saalis juba rahulolematuid nägusid, sellepärast lisan ma kohe juurde: Ma ei väida mitte mingil juhul, et Euroopa Liidu laienemisprotsess üldse edasi ei liigu, aga ta ei arene enam sama enesestmõistetavusega nagu mõni aasta tagasi. Täna on liiga tihti sellega seoses kuulda 'Jah, aga…'. Kui mõni aasta tagasi veel enesekindlalt kuulutati, et laienemine hakkab toimuma, siis täna räägitakse ikka rohkem vajadusest teha seda ja toda enne kui on võimalik esimesed uued liikmed vastu võtta. Mõned on äkitselt ka avastanud, et tegelikult ei ole kõige parem võtta riike vastu vastavalt nende ettevalmistusele üksteise järel või väiksemate rühmade kaupa, vaid et parem oleks lasta esimestel oodata ja seejärel väga palju kandidaatriike korraga vastu võtta. Mu daamid ja härrad, selline diskussioon tuletab mulle meelde lugu Revali/Tallinna linna valvurist, Vanast Toomasest, kes tänapäevalgi valvab Revali linna üle Raekoja torni tipust, ja Ülemiste järve vanakesest, ühest vetevaimust. Ülemiste järv, teile, kes seda ei tea, on järv, mis asub Revali lähedal, aga linnast kõrgemal ja kust linn on juba aastasadu oma joogivett hankinud. Lugu aga käib nii: Kord aastas tuleb Ülemiste järvest välja järvevana, koputab linnaväravale ja küsib, kas Reval on valmis saanud. Vana Toomas, kes värava avab, peab vastama, ei, linn ei ole veel valmis ja ei saa nii pea veel valmis, mispeale vanake pahuralt ja rahulolematule oma järve tagasi läheb. Kui Toomas ütleks, et linn on valmis, siis avaks vanake järve lüüsid ja uhaks meie ilusa pealinna merre. Kogu Europa Liidu laienemise diskussioon tuletab mulle seda lugu meelde just sellepärast, et sarnaselt Revaliga on ka Euroopas alati võimalik leida midagi, mis veel valmis ei ole. Ja see jääb alati nii. Sest Euroopa areneb, ta ei ole staatiline. Kui ta oleks staatiline või kui ta ühel päeval peaks stagneeruma, oleks meil kõigil põhjust karta Ülemiste järve vanakest. Aga see on hea, et Euroopa areneb ja et ta ei ole staatiline ja see just ongi põhjus, miks me soovime Euroopa Liiduga liituda. Kuid fakt, et ta areneb ja et alatasa tekib uusi mõtteid, samas kui mõned vanad ideed ka maha kantakse, ei saa olla põhjenduseks, miks laienemist pidurdada. Euroopa areneneb dünaamiliste jõudude pideva mõju all. Nagu meil on vaja Euroopa Liiduga liitumist, on Euroopa Liidul vaja seda värsket õhku ja uut verd, mida laienemine endaga kaasa toob. Eesti on selles küsimuses just sellepärast Saksamaa ja Euroopa jaoks proovikivi, et Eesti on üks nendest riikidest, keda kõige enam mainitakse kontekstis 'Jah, aga…'. 'Jah, te olete üks kõige kaugemale jõudnud Ida-Euroopa riikidest, aga...'. Olen veendunud, et selline lähenemine on väär. See ei ole väär mitte üksnes meie suhtes, kes me oleme aastaid pingutanud selle nimel, et olla Euroopa Liiduga liitumiseks valmis. Mängureeglid pandi ju kord täpselt nii paika. See on ka vale praeguste liikmesriikide suhtes, kelle endi huvides on, et liituvad riigid oleksid reaalselt suutlikud Acquis communautaire'i ülevõtma ja rakendama, et nad oleksid valmis toimima EL-i liikmetena. Suur grupiviisiline laienemine kunagi tulevikus eirab seda põhimõtet. Selline lähenemine paneb edukamad reformiriigid nagu Eesti mõtlema, kas ikka oleks pidanud maksma seda poliitilist hinda kulutades hulgaliselt raha ja vaimseid resursse investeerides nii varakult ja nii palju EL-i seaduste ja määruste ülevõtmisse. Sest Eesti valitsus on ju investeerinud poliitiliselt sellesse, et seada Eesti 1. jaanuariks 2003 valmis Euroopa Liiduga liitumiseks. See kuupäeva on ja ka Euroopa Liidu endi juhtfiguuride poolt väljaöelnud kui päev, mil EL peab olema valmis uusi liikmeid vastu võtma. Euroopa Komisjon tõdes oma täna avaldatud raportis veelkord, et Eesti on endiselt üks juhtivaid riike liitudasoovijate seas. Komisjon selgitas ka oma nägemust, kuidas laienemisprotsess peaks edasi minema. Eesti omakorda tahab 1. jaanuaril 2003 liitumiseks valmis olla. Ma tahaks väga loota, et ka Euroopa Liidu liikmesriigid on siis valmis uksi avama. Mu kolmas punkt, mu daamid ja härrad, puudutab NATO laienemist. Eesti jaoks ei ole NATO vähem tähtis kui meie soov saada EL-i liikmeks, töötame mõlemal suunal paralleelselt. Meie jaoks on mõlemad osa sellest, mis tähendab olla Euroopa riikide ühisuse täisliige. Me arutame mõlema organisatsiooniga juba tehnilisi üksikasju; Euroopa Liiduga läbirääkimiste raames, NATOga MAPi raames. Aga, arvan mitmeid siin saalis mõtlevat, et NATO ei ole erinevalt Euroopa Liidust üldse meid kutsuda otsustanud. Ma arvan, et ma ei eksi. Kuid samas usun, et teie eksite. Sest tegelikult on NATO palju enamat jõudnud teha, kui paljud on tähele pannud. Tegelikult kestab NATO seekordne laienemisprotsess juba peaaegu kümme aastat, alates 1992. aastast, mil toonane peasekretär ja minu hea sõber kadunud Manfred Wörner ütles, et endised idabloki riigid võivad Alliansiga liituda. 1995 alustas NATO Laienemisuuringut (Study on Enlargement), mis kutsus kõiki liitumisest huvitatud riike osalema laienemisprotsessis. 1997. aasta Madriidi tippkohtumine otsustas kutsuda Poolat, Ungarit ja Tšehhit liituma Alliansiga, kuid avaldas samas ka tunnustust mitme teise riigi pürgimustele, sealhulgas Eestile, rõhutades, et riikide edusamme hinnatakse sõltumata nende geograafilisest asukohast. Möödunud aasta Washingtoni tippkohtumine iseloomustas Eestit juba ametlikult NATO kandidaatriigina. Ja MAPi, ehk Membership Action Plan'i, mis Washingtonis vastu võeti ja mis peab meid aitama valmistuda liikmeks astumiseks, ma juba mainisin. Nii et näete, mu daamid ja härrad, Alliansi laienemise puhul on tegemist pikkaajalise protsessiga, mis on arenenud üle mitme aasta ja mis on toonud Eesti partnerriigi kohalt tunnustatud kandidaatriigi positsioonile. Mida see tähendab? See tähendab eelkõige seda, et NATO liikmesriigid on käinud välja veksli. Nad on ühest küljest käinud välja veksli, et Allianss laieneb edasi, et 'uks on avatud' ja teisest küljest on nad öelnud, et Eesti on selle protsessi osa. Oleme seda tõsiselt võtnud ja otsustanud töötada selle eesmärgi nimel, et oleksime valmis selleks, kui NATO oma järgmisel tippkohtumisel väljastab uusi liitumiskutseid. Meie kaitsekulutused on tõusuteel: See aasta moodustasid nad 1,6% meie rahvuslikust koguproduktist; järgmisel aastal on see number 1,8%, et siis aastal 2002 jõuda 2%-ni. Oleme loonud ja loomas infrastruktuuri ja tõhustamas väljaõpet selleks, et saaksime orgaaniliselt liituda NATOga. Oleme osalenud ja osaleme tulevikus rahuoperatsioonides Balkanil ja mujal. Eesti on langetanud oma poliitilise otsuse, lähtudes NATO liikmesriikide poliitilistest sõnumitest. Me kõik teame, et on neid, kes ei pea Eesti ega teiste Balti riikide liitumist NATOga õigeks, ei täna, homme, ega ka ülehomme. Kuid minu vastuväide kõhklejatele on, et oleme üheskoos juba ammu jätnud selle hetke seljataha, mil NATO liikmeks saamine oli ühe väikse Põhja-Euroopa riigi suur ambitsioon. Täna on selle eesmärgi realiseerimine muutunud proovikiviks Euroopa jaoks - kas Euroopa viib ellu oma lubaduse, kas Euroopa peab oma sõna, et julgeolek on jagamatu ja et igal riigil on õigus vabalt otsustada oma liitudesse kuulumise üle. Taas on Eesti proovikiviks. Meie ühine huvi eurooplastena, tulevaste partneritena Euroopa Liidus, on Euroopa poliitiline usaldusväärsus. Samuti on meie ühine huvi, et Euroopa kohal ei lasuks küsimärke. Kui Eesti võetakse Euroopa Liidu liikmeks, aga peaks NATO ukse taha jääma, mida see peaks tähendama? Mu daamid ja härrad, julgen väita, et isegi Moskva on järk-järgult hakanud aktsepteerima fakti, et Balti riigid peatselt liituvad NATOga. Vene analüütikud, kes seda väidavad, mainivad samuti, et Venemaa peab arvestama selle olukorraga ja tugevdama oma koostööd Alliansiga. See mõte võib teile tunduda radikaalsena, kuid tahaksin siiski väita, et Balti riikide kaasamata jätmine järgmises laienemiseringis tõstaks Moskvas rohkem küsimusi kui meie liitumine NATOga. Igal juhul tekiksid küsimused seal, kus neid olla ei tohi, nimelt Euroopa Liidu ja NATO valmisolekus olla stabiilsuse garantii Euroopas. Tekiks kiusatus seda valmisolekut proovile panna. Seda, mu daamid ja härrad, ei tohi me lubada. Seda ei või Euroopa endale lubada. Eesti kutsumine NATO tippkohtumisel aastal 2002 on Euroopa julgeoleku proovikiviks. Mu daamid ja härrad, vaatasin teiega koos minevikku, olevikku ja veidi ka tulevikku. 1993. aastast on tõepoolest palju muutunud; Euroopa on arenenud, Eesti on väga palju arenenud. Väljakutsed on uued, kuid mitte vähem olulised. Kuid ega väljakutsetes ei ole küsimus, vaid selles, kas me suudame neile vastata. Aastal 1989, mil siin langes müür ja Eestis kogunesid 300.000 inimest, et laulda laulu vabadusest ja aastal 1990, mil kaks miljonit eestlast, lätlast ja leedulast ulatasid teineteisele käe Balti ketis, mis ulatus Revalist Vilniuseni ja Saksa rahvas otsustas taas ühineda, siis me suutsime kõikidest päevaprobleemidest kaugemale vaadata. Olen veendunud, et Eesti ja Saksamaa suudavad ühiselt, eurooplastena, olemasolevatest väljakutsetest jagu saada, nii nagu me mineviku väljakutsetest jagu saime. Et siis üheskoos uutele vastu minna. Kuid see on juba mu järgmise kõne teema. Tänan teid tähelepanu eest."
"Vabariigi President kooliaasta alguse puhul 1. septembril 2006 Eesti Televisioonis ja Eesti Raadios","Rüütel",2006,"Head õpilased ja emad-isad, austatud õpetajad! Tervitan teid kooliaasta alguse puhul! Kindlasti tuleb see aasta töörohke. Teadmiste kogumisel ei tohiks ju ühtki võimalust lasta kaotsi minna. Loodan, et tulete hästi toime, sest saite pika kauni suve jooksul nii oma keha kui vaimu hästi ette valmistada. Kindlasti pakkus aga suvine koolivaheaeg mitte ainult kosutavat puhkust. Paljud teie hulgast kogusid energiat töötades ja treenides. Õige mitmed noored võrdlesid end eakaaslastega aineolümpiaadidel või spordivõistlustel. Ja nad tegid seda üliedukalt. Toon mõned näited. Austraalias võistles neli eestlast 23 riigi parimate noorte geograafiatundjatega. Kõik neli võitsid ka medali, millest kaks olid kuldsed. Ainult mõni päev hiljem tuli Eestisse kolm medalit rahvusvaheliselt keemiaolümpiaadilt. Peaaegu sama hästi läks juulikuus bioloogia ja matemaatika aineolümpiaadil. Alles hiljuti saabusid meie noored informaatikud hõbe- ja pronksmedaliga Mehhikost. Rohkem avalikkuse tähelepanu sai osaks kolmele kangele kergejõustiklasele, kes tulid omaealiste noorte seas maailmameistriks. Ent suurepäraste võitude ja esinemisega rõõmustasid mitmed teisedki. Need saavutused olid tähtsad mitmes mõttes ja väga paljudele. Ennekõike olid need võitjatele enestele tasuks seniste pingutuste eest ning innustajaks uute eesmärkide saavutamisel. Kindlasti rõõmustasid need võidud ka koduseid, õpetajaid-treenereid ja koolikaaslasi. Aga samuti oli sadu pöidlahoidjaid terves Eestis, kes said juurde eneseusku ja indu püstitamaks oma sihte. Küllap tundsid võidukad noored koos rõõmuga ka kohustust – õigustada edaspidigi oma toetajate tähelepanu, aga samas jääda väärikaks ka võidusäras. Igal põlvkonnal on oma iidolid ja ideaalid. Eeskujude leidmiseks ei tarvitse minna kaugele või kõrgele. Neid tasub otsida ka omaenda eakaaslaste ning lähedaste hulgast. Tahangi täna kutsuda teid, armsad noored, leidma endale huvitavaid harrastusi ja suuri eeskujusid. Tõtake kasutama oma noorust, et avastada maailma tema rikkuses ja panna iseennast proovile. Vaadake seejuures ringi siinsamas, oma lähikonnas. Kindlasti näete seal inimesi, kellelt teil on palju õppida. Head emad ja isad, teie saate väga palju teha parema Eesti heaks. Võib tunduda uskumatu, et just lastega koos veedetud ajast sõltub paljuski see, millised inimesed neist kasvavad. Just teie olete oma laste esmased eeskujud, ja seda igal ajahetkel. Seepärast soovin, et saaksite rohkem üheskoos tegutseda ja maailma üle arutleda. Austatud õpetajad! Mõistan, et koos vanematega lasub teie õlul väga suur vastutus noorte inimeste käekäigu pärast. See sunnib ka iseend pidevalt arendama ja kontrollima. Tasu selle eest ei ole mõõdetav rahas, ehkki ka teie palga suurus peaks kajastama töö vastutusrikkust ja väärtust ühiskonna jaoks. Jätkugu teil ikka armastust oma õpilaste vastu! Armas koolipere! Võime algavale kooliaastale heade mõtete ja lootustega vastu minna. Soovin, et see aasta tuleks rikas uute teadmiste, suurepäraste saavutuste, huvitavate kohtumiste ja sõbraliku suhtlemise poolest. Head kooliaastat!"
"Vabariigi President Szent Istvani Ülikooli audoktori nimetuse omistamisel 6. aprillil 2004","Rüütel",2004,"Austatud härra ekspresident Arpad Göncz! Ekstsellentsid! Austatud härra rektor! Teadusnõukogu liikmed! Lugupeetud külalised! Daamid ja härrad! Olen sügavalt liigutatud minule osutatud tähelepanu eest teie ülikooli audoktori nimetuse omistamise puhul. Eriliselt südant soojendav on ka teadmine, et see tähelepanu tuleb meie hõimurahva poolt. Minule isiklikult on tänane esinemine erakordne veel seetõttu, et see on minu esimene välisesinemine NATO liikmesriigi riigipeana. Käesolevas ettekandes lubage mul esmalt keskenduda teemadele, mis on seotud minu teadusliku tööga. Seejärel aga peatuksin ka NATOga ja kaasaja julgeolekuriskidega seotud küsimustel. Minu teadustöö on põhiliselt olnud seotud põllumajandusega, eriti piimakarjakasvatusega. Vajaduse selle uurimissuuna järele on tinginud Eestimaa geograafiline asend Euraasia mandri loodeosas. Oleme loonud oma riigi põllumajandusliku tootmise selle tasuvuse põhjapiirile. Eesti ilmastik on muutlik ja jahe, suhteliselt lühike on taimede vegetatsiooni- ja pikk loomade laudaperiood. Teraviljakasvatuseks on tingimused tagasihoidlikud, kuid rohumaade saagikus on rahuldav. Seetõttu on eelistatud piimakarjakasvatust, kuna silo- ja heinavarud aitavad arendada intensiivset tootmist ka laudaperioodil. Juba 1930-ndatel aastatel jõudsid eesti või ja juust Euroopa turule, peamiselt küll Inglismaale ja Saksamaale. See areng baseerus 1919. aasta maareformil, mis võimaldas lühikese ajaga suurendada üksiktalupidamiste arvu. Taluperedes oli harmooniliselt ühendatud traditsiooniline elulaad ja kõrgekvaliteediline põllumajanduslik tootmine. Eesti okupeerimisele endise Nõukogude Liidu poolt järgnes maa riigistamine. 1947. aastal algas Eestis põllumajanduse sundkollektiviseerimine, mis ühtlasi hävitas senise vabatahtliku ühistegevuse. Piimakari kontsentreeriti suurfarmidesse, kus peaaegu 45 % loomadest peeti aastaringselt nn. kombiboksides. Suurtootmise areng nõrgendas aga sidet inimese ja looma vahel, mistõttu sagenesid loomade haigusjuhtumid, langesid toodangunäitajad ja piima kvaliteet. Tekkinud olukord tingis kompleksuuringute alustamist piimakarjafarmide automatiseeritud tehnoloogiate väljatöötamiseks. Uuringute tulemusena töötati välja ja juurutati niinimetatud ""piimakarja automatiseeritud järelevalve"" ehk PAJ-süsteem, mida edukalt rakendatakse ja arendatakse edasi ka käesoleval ajal. PAJ-süsteemi rakendamise eesmärgiks oli maksimaalse toodangumahu saamine, selleks vajaliku informatsiooni kogumine, töötlemine ja selle alusel tehnoloogiliste sõlmede töö juhtimine. Automatiseeritud andmetöötlussüsteeme loomakasvatuses on loodud paljudes riikides. Näiteks Ungaris loodi teadlaste Tot'i ja Cinkock'i uuringute baasil andmepangad ja tarkvara, mida kasutati piimakarja produktiivsuse, seisundi ja tõuaretuse analüüsimiseks. Ka Põhjamaades on piimakarja automaatne järelevalve arenenud kaugele. Näiteks Rootsis, Stockholmi lähedal Tumbas töötab juba paar aastat lüpsirobotiga ja individuaalse söötmisega täisautomaatne 100-kohaline laut, kus inimene jälgib protsessi vaid klaasi tagant. PAJ-süsteemi põhimõtteline erinevus teistest väljapakutud süsteemidest seisnes selles, et: - suur osa andmetest sisestati arvutisse automaatselt; - andmebaase ja saadud jooksvat infot kasutati tehnoloogiliste protsesside vahetuks juhtimiseks; - süsteem ise muutus oma edasise arengu aluseks. Alljärgnevalt loetleksin ainult mõned loomade füsioloogilised näitajad, mis on allutatud automaatsele registreerimisele: - saadav piimakogus; - looma kaal; - kehatemperatuur; - südame ja vereringe andmed - bioraadiotelemeetrilise süsteemi abil; - hingamiselundite füsioloogiline seisund - looma ümber tekkinud elektronmagnetvälja muutuste registreerimisega; - seedeelundite funktsionaalsed andmed; - närvisüsteemi talitlus - südame rütmogrammide ja jõusööda selvesõime kasutamise sageduse analüüsiga; - liikumisaktiivsuse pedomeetriline mõõtmine; - udara tervisliku seisundi hindamine - piima elektrijuhtivuse ja temperatuuri mõõtmise kaudu. Seoses elektroonika kiire arenguga on paljude füsioloogiliste näitajate kontaktivaba registreerimine nüüdisajal muutunud märgatavalt lihtsamaks. Väljatöötatud PAJ-süsteemi võime tinglikult jaotada kolmeks osaks: - esiteks - zootehniline kontroll, - teiseks - veterinaarkontroll ja - kolmandaks - tehnoloogiliste sõlmede juhtimine. PAJ-süsteem koos põhiliste tehnoloogiliste sõlmede automatiseerimisega on võimaldanud välja arendada kvalitatiivselt uue tehnoloogia, mille peamised eelised seisnevad järgmises: - on tagatud iga looma individuaalsuse ja heaolu arvestamine, mis võimaldab saada temalt maksimaalselt toodangut; - sööta saab kasutada ökonoomsemalt; - on saavutatud kõrge tööviljakus ja - lihtsustunud arvepidamine. Läbiviidud uuringud olid aluseks juba 1975. aastal loodud piimakarjapidamise konveiertehnoloogiale ja alates 1982. aastast piimakarja vabapidamisele, millega kaasnes jõusööda automatiseeritud söötmine. Paralleelselt tehniliste lahenduste leidmisega tehti hulk katseid lehmade vatsaseede uurimiseks, mille põhjal töötati välja originaalne jõusööda jagamise intervallprogrammi algoritm. Tänapäeval liigutakse kogu maailmas järjest täiuslikumate piimakarja automatiseeritud järelevalve süsteemide rakendamise suunas. Märkimisväärseid tulemusi on saadud automatiseeritud lüpsiplatside ja lüpsirobotite kasutamisel. Nagu on näidanud piimakarjapidamise areng, leiavad 1980-ndate aastate algul väljatöötatud PAJ-süsteemi tulemused edukat rakendamist ka tänapäeval. Eesti taasiseseisvumine 1991. aastal tõi kaasa põllumajanduse reformimise vajaduse. Lõpetati suurmajandite tegevus. Varad tagastati nende õigusjärgsetele omanikele. Alustati talude taastamisega. Suured muudatused põllumajandussektoris on paraku tähendanud ka tööhõive vähenemist maapiirkondades ja põllumajandusliku tootmise langust. Täna võime aga tõdeda, et Eestis on asutud maaelu arengumudelite aktiivse arutelu juurde, üldistatakse seniseid uuringuid ja defineeritakse lähtekohti uuteks suundumusteks. Heameelt tekitab asjaolu, et Eesti põllumehed on valmis uuendustega kaasa minema. Juba teist aastat on Põlva Põllumajanduslikus Osaühingus käigus 1000-kohaline külmlaudaga lüpsifarm. 2003. aastal saadi seal keskmiselt 9460 kilogrammi piima lehma kohta. Automatiseeritud juhtimisega ja kuni 500 kohaga külmlautasid on Eestis juba kümneid. Eesti astumine Euroopa Liitu annab meie põllumeestele suurenevas konkurentsis uued võimalused. Tööjõu kokkuhoid, produktiivloomade heaolu parandamine, tervise profülaktika ja söötade efektiivsem kasutamine suurendavad piimakarja produktiivsust ja tagavad karjakasvatuse arengu ka uutes tingimustes. Eesti ja Ungari liituvad Euroopa Liiduga üheaegselt. Oleme teinud tihedat koostööd juba liitumisläbirääkimiste käigus. Loodan, et väljendan meie mõlema rahva siirast soovi, et Euroopa Liidu järjest arenev majanduslik ja kultuuriline baas kindlustab meie kõigi jaoks turvalise kodu. Austatud daamid ja härrad! Lubage mul peatuda ka NATOga otseselt seotud teemadel, kuna siin Gödöllös toimub esinduslik NATO keskkonnakaitse ja katastroofiennetuse alaste kogemuste vahetamise konverents. Eesti liitumine Põhja-Atlandi Liiduga on teoks saanud. Olen veendunud, et ühine julgeolekuruum aitab kindlustada meie jätkusuutlikku arengut. Eesti on valmis kavandama ühist tegevust turvalisema ja rahumeelsema maailma nimel ning selles osalema. Maailm on 21. sajandi algul muutunud ettearvamatumaks ja jõhkramaks. Meie julgeolekut mõjutavad ohud tulenevad lisaks loodusjõudude poolt põhjustatud kahjustustele paraku ka inimsuhetest - kõige erinevamatel tasanditel. Valdavalt mõtleme siinjuures küll terrorismi, kuid ka tulekahjud ja plahvatused, transpordi-, kiirgus- ja keemiaõnnetused ning nende õnnetuste piiriülesed mõjud võivad olla saatuslike tagajärgedega. Eestil on kogemused näiteks põhjaveereostuse ja teiste võõrsõjaväe järelmõjude likvideerimisest. Senisest tõsisemalt tuleks uue ohuna käsitleda ka AIDSi, SARSi ja teiste nakkushaiguste levikut ja loomataude. Läänemere piirkonnas kujutavad eriti suurt ohtu vanemat tüüpi aatomielektrijaamad. Katastroofide oht seostub ka ohtlikke kemikaale käitlevate suurettevõtetega ning ühepõhjaliste tankerite jätkuva liiklusega Läänemerel. On oluline vähendada energeetika, telekommunikatsiooni ja infotehnoloogia haavatavust ning sellest tingitud kriisiolukordi. Olulise infrastruktuuri kaitse on uus väljakutse meile kõigile. Seda ülesannet ei saa ükski riik lahendada omaette, sest maailm globaliseerub üha enam. Mõni nädal tagasi kogu maailma šokeerinud pommiplahvatused Madridis näitasid taas, kus võivad tänapäeval peituda ohud. Uuriva ajakirjanduse andmetel ei valmistatud Madridi terrorirünnakuid ette ainult kohapeal. Seepärast on kujunenud äärmiselt oluliseks nii riiklike institutsioonide kui ka erasektori koostöö. Toodud loetelu võimalikest ohuallikatest võiks veel jätkata. Kahjuks oleme paljude ohutegurite ilmnemisel olnud sunnitud tegelema tagajärgedega, mitte ennetustegevusega. Ei saa jätta rõhutamata vajadust teha järjest suuremaid jõupingutusi tuumapotentsiaali ning bakterioloogiliste ja keemiarelvade vähendamiseks maailmas. Massihävitusrelvade vähendamine ja nende kasutuselevõtu tõkestamine on edasilükkamatult vajalik meie kõigi turvalisuse huvides. Lugupeetud kuulajad! Julgeolek ja turvalisus on üks tervik, millel on palju erinevaid komponente ja millest ühtegi ei tohi alahinnata. Seepärast on eluliselt tähtis, et teeksime senisest ulatuslikumat koostööd eelnimetatud ohuallikate piiramisel ja katastroofide vältimiseks. Me peame ühendama oma jõud ohuallikate seirele ja nende kõrvaldamisele, aga ka üksteise abistamisel ja toetamisel hädaolukorras. Täna, viibides siin auväärses Püha Isztvani Ülikoolis tahaksin teadlasena rõhutada riigikaitselise teadustöö tähtsust, riikide tihedat koostööd nii alusuuringutes kui ka saadud tulemuste juurutamisel. Ainult rahvusvaheline laiaulatuslik koostöö garanteerib edu järjest globaliseeruvas maailmas. Inspireerituna sellest, et siin Gödöllös ühinevad pikkade traditsioonidega põllumajandusharidus ja NATO egiidi all toimuvad kõrgetasemelised arutelud, ühendaksin need teemad ka oma kõnet lõpetades. Eestis on saanud NATOst julgeoleku sünonüüm. Globaliseerumine tähendab muuhulgas sedagi, et julgeolek sisaldab järjest laienevat küsimusteringi. Nõnda on võimalik, et ka NATO raames peame uue vaatenurga alt käsitlema edaspidi teemasid, mis seni püsisid eelkõige looduskaitse, tervishoiu või põllumajanduse sfääris. Põllumajanduse julgeolekulisest tähtsusest kõneldakse üha enam. Muu hulgas tuuakse siin välja asjaolu, et põllumajandus on üks olulisemaid majandusvaldkondi, mis hõlmab inimasustust kogu riigi territooriumil ning on seega vähem või rohkem seotud esmase iseseisva kaitsevõimega. Põllumajanduse tähtsus oma elanikkonna kindlustamisel põhiliste toiduainetega on aspekt, mille üle Maailma Kaubandusorganisatsioonis hiljuti taaskäivitunud põllumajandusläbirääkimistel ikka veel vaieldakse. Euroopa Liidul seisab sellekohaste seisukohtade väljakujundamine alles ees. Maailmas ollakse üksmeelel toidu ohutuse tagamise vajaduse osas, selgeks pole veel vaieldud selle tagamise meetodid. Eestis on palju kõneainet pakkunud mahetootmine, mille osa Euroopa Liidus on alla 10% põllumajanduslikust maast. Mõnede ekspertide hinnangul on mahetootmise üks suurimaid mõjusid seegi, et selle abil sunnitakse ka tavatootmist looduslähedasemaks. Eraldi probleem, mis vajab tulevikus sagedasemat käsitlemist, on geneetiliselt muundatud organismid ning kontroll nende leviku üle. Kui räägime põllumajanduse multifunktsionaalsetest või niinimetatud mittekaubanduslikest tahkudest, tuleks lisaks inimeste baasvajadusi rahuldava toiduainete tootmise nimetada veel järgmisi aspekte: - esiteks - põllumajandus võimaldab kogu territooriumi katvat asustust ja aitab seega kaasa tasakaalustatud regionaalsele arengule; - teiseks - hoolimata paljudest struktuursetest muudatustest tööturul on põllumajandus jäänud maapiirkondades suurimaks tööhõive pakkujaks; - kolmandaks - põllumajandus aitab säilitada bioloogilist mitmekesisust poollooduslikel rohumaadel. Näiteks tooksin puisniidud, mida Eestis on kunagi olnud ligi miljon hektarit, kuid millest nüüdseks on alles jäänud vaid 30 000 hektarit. Ikkagi on aga tegu ühe maastikuvormiga, mis vajab aktiivset kaitset, kuna liigirikkuselt - kuni 70 liiki ruutmeetril - on Eesti puisniidud nii Euroopa tipus kui ka maailma tippu küündivad. Seda loetelu saab jätkata, sest põllumajandus pakub teisi keskkonnateenuseid, tootes hapnikku ja takistades tulekahjusid ning pakub rekreatsiooniga seonduvaid vaatamisväärsusi maastike, hoonete ja maaliliste loomakarjade näol. Samuti on põllumajandus traditsiooniline baas rahvuskultuurile ja rahvuslikule identiteedile, säilitades kultuuripärandit näiteks asustusmustri, taluarhitektuuri ja käsitöö abil. Kindlasti on teile hästi teada ka asjaolu, et piiride avanemise ajastul peame samas olema valmis end kaitsma tõhusa impordikontrolliga, et hoida ära võimalikku bioterrorismi levikut. Vaenulik põllumajandustootmine või toidu saastamine võivad tuua kaasa ettearvamatuid tagajärgi. Riigist riiki levinud loomahaigused on näidanud kujukalt, kuivõrd palju on meil kasvõi meetmete osas veel vaja tööd teha. Kokkuvõttes - multifunktsionaalse majandusvaldkonnana on põllumajandusel ka strateegiline julgeolekuline tähtsus. Meil seisab selles osas ees veel palju debatte nii Euroopa Liidu, NATO kui ka ülemaailmsel tasandil. Austatud kuulajad! Lubage mul veel kord avaldada sügavat tänu Ülikooli Nõukogule minule omistatud kõrge tunnustuse puhul. Loodan, et Eesti ja Ungari teadlaste vahelised kontaktid saavad olema senisest tihedamad ja viljakamad - nii nagu see saabki olla hõimurahvaste vahel! Tänan tähelepanu eest!"
"Vabariigi President Eesti Vabariigi aukonsulite teisel konverentsil 14. septembril 2000","Meri",2000,"Lugupeetud konsulid, Mul on rõõm tervitada teid siin Tallinnas ja presidendilossis. Olgugi, et te olete teiste riikide kodanikud, on see ju teatud mõttes ikkagi ka teie pealinn ja teie presidendi loss. Te olete otsustanud esindada Eestit igaüks oma kodumaal ning mina ja Eesti täname teid selle eest. Te olete pühendanud ennast meie riigi abistamisele ning kontaktide edendamisele teie asukohamaa ja Eesti vahel, ning see on juba aidanud kaasa lepingute allakirjutamisele, kontsertide toimumisele ja näituste korraldamisele – ja seda kõike vaid mõne aasta pikkuse töö tulemusena. Ja ometi on meil veel palju teha. Eesti majandus tuleb veelgi kindlamalt siduda maailmamajandusega – ja mitte ainult seda. Eesti tervikuna peab kindlustama oma koha maailmas. See tähendab liikmestaatust nii Euroopa Liidus kui NATOs. Need on meie tähtsaimad, olemuslikud tulevikusihid. Kumbki neist nõuab pühendumist ja visadust mitte üksnes meilt siin Eestis, vaid ka teilt; sest kuigi te ametlikult ei ole Eesti diplomaadid, olete sellegipoolest Eesti riigi ametlikud esindajad, ning teie ülesanne on selle maa kohta selgitusi jagada ja seda esindada. Kahtlemata olete tõestanud ka oma võimekust sel alal. Seepärast olen ma kindel, et eelseisvatel aastatel on teie töö veelgi tulemusrikkam, ning see toob kokkuvõttes tulu nii teie kodumaadele kui ka maale, mida te olete otsustanud esindada – Eestile. Daamid ja härrad, Üks teie seast on ära teeninud minu – meie – erilise tänu. See on hr. Kasturi Lal Vig, meie aupeakonsul Indias. Ta on teeninud Eestit suure väärikusega ja mina isiklikult võlgnen talle palju tänu tema suurepärase toetuse eest minu möödunudaastase riigivisiidi ajal Indiasse. Suurelt osalt tänu temale on Eesti ja India suhted arenenud nii hoogsalt. Ja seepärast on mul suur rõõm anda Kasturi Lal Vigile üle Maarjamaa Risti orden kui Eesti tänulikkuse sümbol. Tänan teid."
"Vabariigi President Eesti-Läti äriseminaril","Ilves",2009,"Härra president, daamid ja härrad! Mul on hea meel tervitada teid Eesti ja Läti kaubanduskodade korraldatud Eesti-Läti äriseminari avamisel. Meie koosolemine leiab aset ajal, mis on raske nii terve maailma kui ka meie riikide majandusele. Oleme kõik praegustest probleemidest teadlikud, seetõttu ei hakka ma nendesse süvenema ja püüan pigem heita pilgu tulevikku. Läti ja Eesti vastastikused huvid on suuremad, kui meie geograafilise läheduse ja 20. sajandi ühise ajaloo põhjal võiks arvata. Läti on Eesti jaoks suuruselt neljas kaubanduspartner nii ekspordi kui ka impordi vallas, mis moodustavad 9–10% meie kogukaubandusest. Peale selle on Läti siiani olnud ka kõige populaarsem sihtkoht Eesti investorite jaoks. Usun, et meie niigi tugevalt põimunud majandussidemed tihenevad tulevikus veelgi, sest vabatahtlik isolatsioon ja protektsionistlik poliitika teeks väikestele avatud majandusega riikidele vaid kahju. Sama kehtib ka terve Euroopa Liidu kohta, sest üleilmses majanduses, kus tegutsevad sellised jõud nagu Hiina ja Ameerika Ühendriigid, ei saa isegi suurimad Euroopa majandusriigid endale protektsionismi lubada. See on üks põhjuseid, miks Euroopa Liit on rajatud kaupade ja teenuste vabale liikumisele. Tulles tagasi Eesti ja Läti juurde, näeme kindlaid valdkondi, kus meie koostöö peaks olema tugevam. Sellised valdkonnad on energeetika, julgeolek, infrastruktuuri arendamine (sealhulgas sellised tähtsad teed nagu Via Baltica ja Rail Baltica ning siiani piisavalt välja arendamata teedevõrgustik meie lõunapiiri ja Läti põhjapiiri ääres), keskkond jne. Kõik need toetavad meie ühist tegutsemist, annavad koos Euroopa Liiduga meile võimaluse parandada eestlaste ja lätlaste elukvaliteeti ning pehmendada meid praegu tabanud languse mõju. Euroopa Liidu Läänemere strateegia – mille toel saaksime üle ka üleilmsest majandussurutisest – ei aita meil mitte ainult tõhustada kaubandust ja investeeringuid, vaid teha palju rohkemat terve Läänemere-piirkonna hüvanguks, laiendades juba niigi tihedat omavahelist koostööd kõikides Baltimaades. Olen sügavalt veendunud, et sellel strateegial on meie taastumises põhiroll, kui me oleme piisavalt targad, et seda ära kasutada. Seega kutsun Eesti ja Läti äriringkondi osalema aktiivselt selle projekti arendamises juba praegu, enne kui Rootsist saab eesistujariik. On aeg haarata kõvasti kinni võimalustest, mida Euroopa Liidu sedalaadi strateegiad meile pakuvad. Me saame neid kasutada meid ühendava infrastruktuuri arendamiseks, uuendustesse ja uuenduslikku tehnoloogiasse investeerimiseks, kaubanduse elavdamiseks ja meie jaoks elutähtsa mere puhastamiseks. Paljud nendest küsimustest on juba praegu tähelepanu keskmes. Majanduslanguse ajal peaksime enda sisse vaatama ja otsima uusi ärivõimalusi, seega on see hea aeg edasiliikumiseks. Vaadates rahvusvahelise kogukonna reaktsiooni praegusele majanduslangusele, näeme, et nii Ameerika kui ka Euroopa Liidu taastumisstrateegiates on tähtsal kohal paljud infrastruktuuri, puhta energia ja muuga seotud projektid. Proovime Läänemere strateegia raames samamoodi mõelda. Majanduse raskeid aegu tuleks kasutada selleks, et teha pikaajalisi strateegilisi otsuseid, mis tunduvad headel aegadel sageli rasked. Lühiajalistest turukõikumistest hoolimata peitub väljapääs praegusest langusest seega moodsa tehnoloogia ja uuenduslike lahenduste ärakasutamises. Peame seadma endale kõrgemad eesmärgid ja vaatama kaugemale tulevikku. Tegemist oleks meie riikide ja ülejäänud Euroopa praeguste, peamiselt lühiajaliste kriisivastaste meetmete suurepärase lisapaketiga. Lõppude lõpuks on igas kriisis peidus võimalused, me peame vaid otsima ja nad leidma. Lõpetuseks, Eesti ja Läti on lähedased naabermaad, mille elanikel on palju isiklikke sidemeid. Me peame oma riikide väiksust võtma kui eelist. Juba paaritunnise reisi järel võib näha, kuidas meie naabrid elavad, sõlmida uusi ärikontakte, luua uue ärilise sünergia ja muidugi leida uusi turge. Kasutagem kõiki meie käes olevaid võimalusi ideede ja kogemuste vahetamiseks – nii praegu siin kui ka tulevikus."
"Vabariigi President Afganistanis langenud veebel Eerik Salmuse ja seersant Raivis Kangi leinatalitusel Tallinna Kaarli kirikus","Ilves",2009,"Kallid veebel Eerik Salmuse ja seersant Raivis Kangi lähedased,lugupeetavad kaitseväelased. Eesti leinab taas oma sõdureid, kes langesid Eesti eest. Ka otsekui neile kahele noorele mehele mõeldes, on luuletaja Betti Alver kord kirjutanud: „Elu nimelseisad sa elava eest. Elu nimeloled saatuse vastukui vaja.“ Eerik Salmus ja Raivis Kang – julged sõdurid – seisidki elu nimel elava eest ja olid saatuse vastu. Me ei pea Afganistanis võõrast sõda. ÜRO ja NATO, seega ka Eesti, võitlevad seal selle nimel, et üks nurjunud riik saaks uuesti jalule tõusta, et viha ei leviks ega purustaks, et maailm oleks turvalisem ja rahulikum. Me võitleme seal tuleviku nimel. Kuid see on sõda, mis võib tekitada sõdurites – ka Eesti sõdurites – lootusetuse tunnet. Vastast pole sageli näha, ometi oleks ta nagu kõikjal. Rindejoont pole näha, ometi on seegi kõikjal. Ja eelmisel päeval puhastatud teedele tekivad hommikuks uuesti lõhkekehad. Seda sõda ei saa kiirelt võita. Võitmiseks on vaja häid sõdureid ja head plaani. Võitmiseks on vaja väga paljude riikide pühendumist, kaotuste kiuste. Ja muidugi on vaja kodust toetust. Eesti sõdurid on Afganistani kõige raskemates, ohtlikemas ja olulisemates kohtades. See tähendab, et meie sõjamehed on tublid ja julged. Et liitlased usaldavad meie kaitseväelasi. Et nad teevad tõsist tööd ja ei tagane. Me ei saagi taganeda. Sest see tähendaks kurjuse edasitungi. Rahvusvahelise terrorismi rünnakuid. Narkootikumide veelgi suuremat levikut, ka Eestisse. Peale hea väljaõppe, kindla varustuse ja lähedaste mõistmise vajavad meie sõdurid Eesti igakülgset toetust. Nad on teinud oma julge valiku vabatahtlikult, kuid pidagem alati meeles, et nende valik on oma riigi teenimine – ülim privileeg ja kohustus – ning selleks enda silmitsi seadmine ränkade ohtudega. Nii kutsun ma kõiki kaasmaalasi oma mõtetes ja sõnades olema toeks meie sõduritele, kes kodust kaugel võitlevad ometi Eesti eest. Meie eest. Ja meie olemegi nende tagala, selle sõna kõige laiemas tähenduses. Usun mõistvat, kui raske on Eerik Salmuse ja Raivis Kangi lähedastel nendeta elada. Täna ehk tundub, et võimatugi. Ometi me peame seda suutma ja olema tugevad. Nende vaprate sõdurite ja tublide meeste mälestuse nimel. Ma langetan pea."
"Vabariigi President konverentsi CyCon 2019 avamisel","Kaljulaid",2019,"Daamid ja härrad, head külalised! Aitäh, Jaak, tutvustuse eest ning aitäh sulle ja sinu küberkaitsekeskuse kolleegidele selle suurepärase konverentsi korraldamise eest. Lisaks soovin tänada kõiki, kes te olete taas kord Tallinnasse tulnud. Ma usun, et CyCon on aastate jooksul muutunud kõigi küberkaitsega tegelevate inimeste seas üheks tähtsaimaks konverentsiks ning te kõik kogunete igal aastal Tallinnasse lootuses siit midagi uut kuulda ja õppida. Ma kinnitan teile, et te ei pea pettuma. Minul on hea meel tutvustada Eesti seisukohti rahvusvahelise õiguse küberruumis kohaldumise kohta, mille valitsus vaid paari nädala eest kinnitas. Jah, mõni NATO liitlane ja koostööriik on selles asjus oma seisukohad juba teatavaks teinud. Me oleme koostanud ka Tallinna käsiraamatu, mis aitas teha olulise esimese sammu selle küsimuse analüüsimise poole. Lisaks on meil ÜRO valitsusekspertide rühmade ja paljude rahvusvaheliste organisatsioonide aruanded. Mõnes mõttes on see isegi pisut imelik, et Eesti – valdkonna teerajaja – ei olnud senini neid seisukohti ametlikult kirja pannud ega kinnitanud. Just sellepärast kutsusin eelmisel aastal oma kantseleisse kokku parimad küberõiguse eksperdid, kes olid varmalt päri sellega, et kõiki asjaolusid arvesse võttes on aeg need seisukohad kirja panna. Jah, ma tean, et paljude riikide seisukohad selles küsimuses on ja jäävad ka edaspidi ebaselgeks, kuid Eesti-taolisel väikeriigil ei ole rahvusvahelise õiguse suhtes sellist luksust. Nagu kõlab meie esimese külma sõja järgse presidendi Lennart Meri tuntud ütlus – rahvusvaheline õigus on väikeriigi tuumapomm. Arvan, et enne seda, kui ma tutvustan Eesti seisukohti seoses rahvusvahelise õiguse kohaldumisega küberuurmis, tuleks lühidalt seletada, miks õieti on see kõik meie jaoks nii hädavajalik. Paljud teist võivad arvata, et küberkaitse, rahvusvahelise õiguse ja julgeoleku vahelise seose olulisus on iseenesestmõistetav. Ent kui me küsiksime seda tavainimese käest – ja ärgem unustagem, et see inimene on nii IT-toodete lõppkasutaja kui ka osa sellest turvalisusest, mida me luua püüame –, peame alati meeles pidama julgeoleku ja rahvusvahelise õiguse põhitõdesid. Võtame näiteks NATO ja tavaelu.NATO 70-aastase ajaloo jooksul ei ole ükski liitlane sattunud tavarünnaku alla ega kaotanud oma iseseisvust. Põhjus on selles, et NATO kollektiivkaitseseisukoht on vähemalt tavaelus olnud usaldusväärne heidutusvahend ja jääb selleks ka edaspidi. Siiani pole keegi julgenud NATOt välja vihastada, sest sellel on selged, hävituslikud tagajärjed. Kui me vaatame mõnda rahvusvahelise õigussüsteemi põhimõtet, siis jah, rahvusvaheline õigus ja organisatsioonid ei ole suutnud kõiki sõdu ja agressioone lõpetada, kuid kõik teavad, et rahvusvahelise õiguse rikkumised võetakse kindlasti arutlusele ÜRO julgeolekunõukogus. Sellel on alati tagajärjed ning sellepärast toimib see heidutusmeetmena. Aga see kõik kehtib tavaelus. Teatud põhjustel jäävad needsamad põhimõtted küberruumis pehmelt öeldes ebaselgeks. Aga see ei tohiks nii olla. Tänapäeval võib mõni riik ikka veel korraldada ühe või korraga mitu pahatahtlikku küberoperatsiooni ning sellest puhtalt välja tulla. Või peaaegu puhtalt, sest viimaste aastate jooksul on vähemalt omistamisega seoses tehtud palju edusamme. Üks põhjus on see, et küberkaitses on ikka veel palju selgusetust, sealhulgas seoses sellega, kui täpselt rahvusvaheline õigus küberruumis kohaldub. Rahvusvaheline õigus tuleneb tavadest, lepetest ja harjumustest, kuid selle määratlemine ning tõlgendamine jääb ikka veel suures osas riikide endi hooleks.Sellest tulenevalt annab Eesti seisukohtadega rahvusvahelise õiguse küberruumis kohaldumise kohta panuse selle küsimuse täiendavasse selgitamisse ning juhatab koos teiste liitlastega teed. Lisaks aitab see meie enda küberkaitse ekspertidel teha igapäevatööd ja koostada eeskirju võimalikeks küberoperatsioonideks. Sellel võib olla ka mõningane heidutav mõju, kuna nüüd on meil selgem ülevaade sellest, kuidas tulevikus küberoperatsioone tuvastada ja neile reageerida.Daamid ja härrad, Eesti seisukohad rahvusvahelise õiguse küberruumis kohaldamise kohta on järgmised. Esiteks, nagu ka paljud riigid ja mitmed rahvusvahelised organisatsioonid on tunnistanud – kehtiv rahvusvaheline õigus kohaldub ka küberruumis. Sarnaseid avaldusi on teiste hulgas teinud ka Euroopa Liit, NATO, OECD ja ASEAN. Eesti on seda seisukohta järjekindlalt toetanud. Me usume ja kinnitame, et nii rahvusvahelise õigusest tulenevad õigused kui ka kohustused, sealhulgas ÜRO põhikirjas sätestatu, kohalduvad riikidele ka info- ja kommunikatsioonitehnoloogiate kasutamisel. Me usume, et Tallinna käsiraamat arendab akadeemilist arusaama kehtivast rahvusvahelisest õigusest suuresti edasi. Mis puudutab õigusküsimusi, mis on seotud riikide käitumisega küberruumis, mida teha ja mida mitte, soovin ma rõhutada, et vastuseid tuleb otsida kehtivast rahvusvahelisest õigusest.Teiseks, riigid vastutavad oma tegevuse eest küberruumis. Suveräänsusega ei kaasne mitte ainult õigused, vaid ka kohustused. Õigusvastaseid rahvusvahelisi küberoperatsioone korraldavad riigid vastutavad oma tegude toimepanemise eest nii, nagu nad vastutaksid sellise tegevuse eest muudel juhtudel kooskõlas rahvusvaheliste lepingute ja tavaõigusega. Siinkohal on küsimus selles, kas nende tegevuste korraldajad on riigiorganid või riigi kontrollitavad ja toetatavad riigivälised agendid. Riigid ei saa loobuda oma vastutusest, korraldades riigiväliste agentide vahendusel pahatahtlikke küberoperatsioone. Kui küberoperatsioon rikub rahvusvahelist seadust, tuleb sellele tähelepanu juhtida. Kolmandaks, riigid peavad ka edaspidi suurendama oma vastupanuvõimet küberohtudele ja -häiretele nii individuaalselt kui ka kollektiivselt. Sellest tulenevalt peavad riigid tegema mõistlikke pingutusi tagamaks, et nende territooriumi ei kasutata teise riigi õiguste riivamiseks. Nad peaksid töötama välja vahendeid, et abistada vajadusel kannatanud riike pahatahtlike küberoperatsioonide tuvastamisel, omistamisel või uurimisel. Sellele ootusele vastamine sõltub nii riigi võimalustest kui ka teabe olemasolust ja kättesaadavusest. Nagu ma siin eelmisel aastal mainisin, tuleb meil arvestada ka eri riikide võimega ohjata operatsioone, mis kasutavad ära nende taristuid või süsteeme. Sellepärast peaks sellele ootusele vastamine hõlmama konkreetsete tulemuste saavutamise asemel kõikide võimalike meetmete võtmist.See aga tähendab muu hulgas suurema tähelepanu pööramist kübersuutlikkuse suurendamisele ja arenduskoostööle, et parandada riikide võimet küberohte ennetada ning neile reageerida.Ma loodan, et Eesti näitab teiste riikidega partnerlussuhete loomisel eeskuju, eriti selles, mis puudutab nende riikide aitamist, kellel pole piisavalt tugevaid küberkaitsesüsteeme. Siiani oleme pööranud tähelepanu Gruusiale ja Ukrainale – riikidele, mis seisavad pidevalt silmitsi pahatahtlike küberoperatsioonidega. Lõppude lõpuks sõltub sellest ka meie endi küberjulgeolek. Neljandaks: riikidel on õigus küberoperatsioone rahvusvahelise õiguse alusel omistada iseseisvalt või kollektiivselt. Meie võime ja valmisolek teha liitlaste ja partneritega tõhusat koostööd teabe vahetamisel ning pahatahtlike kübertegevuste omistamisel on paranenud. Kahjuliku tegevuse toimepanijate võimalused karistamatult ja usutava eitamisega pääseda on ilmselgelt vähenemas. Möödunud aasta näitas, et riigid suudavad kahjulikke küberoperatsioone omistada nii individuaalselt kui ka koordineeritult. See ei ole midagi võimatut ega ilmatu keerulist. Lõppude lõpuks ei nõuta omistavalt riigilt täit kindlust, vaid mõistuspärasust. Pahatahtlike küberoperatsioonide hindamisel saame arvestada tehnilise teabe, poliitilise konteksti, kehtivate käitumismustrite ja muude asjaomaste näitajatega. Lisaks omistamisele peame seisma selle eest, et kahjulike küberoperatsioonide korraldamisel oleksid tagajärjed. Üks hea näide on ELi küberdiplomaatia meetmete kogum, mis näeb ette ELi ühise diplomaatilise raamistiku pahatahtlikule kübertegevusele reageerimiseks. Kaks nädalat tagasi leppisid ELi liikmesriigid kokku horisontaalse raamistiku asjus, mis võimaldab kehtestada pahatahtlike küberoperatsioonide suhtes piiravaid meetmeid või sanktsioone samamoodi nagu terroriaktide või keemiarelvade kasutamise vastu. Nii mõnigi liitlane on juba võtnud diplomaatilisi samme või kehtestanud vastasriikide või kahjulike küberoperatsioonide eest vastutavate üksikisikute suhtes majanduspiiranguid. See toob meid Eesti viienda ja viimase seisukoha juurde. Nimelt on riikidel õigus reageerida kahjutoovatele küberoperatsioonidele, sealhulgas rakendada diplomaatilisi ja vastumeetmeid ning vajaduse korral kasutada enesekaitseõigust. Küberrünnak ei tohiks edaspidi paista lihtsa valikuna ning sellepärast peame olema valmis heidutusvahendite kasutamiseks. Eelkõige peavad riigid hoiduma teiste riikide territoriaalse terviklikkuse ja poliitilise iseseisvuse jõuga ähvardamisest. Me aga teame juba, et küberoperatsioonid, millega kaasneb inimese vigastamine, surm või vara füüsiline kahjustumine või hävimine, võivad kujutada endast jõu kasutamist või relvastatud kallaletungi ÜRO põhikirja mõttes. Meie siin Eestis sõltume suuresti küberruumi stabiilsusest ja turvalisusest. Sellised kahjulikud mõjud võivad olla põhjustatud küberoperatsioonidest, mis on suunatud näiteks digitaristu või ühiskonna toimimiseks vajalike teenuste vastu. Ärgem unustagem ka seda, et ühiskondade ja teenuste kasvav digiteerimine võib ka kahjuliku mõju künnist alandada. Et neid mõjusid ära hoida, kehtivad riikidele kõik rahvusvahelisest õigusest tulenevad õigused reageerida kahjulikele küberoperatsioonidele, sealhulgas nii iseseisvalt kui ka kollektiivselt. Lisaks muudele kollektiivse reageerimise võimalustele toetab Eesti seisukohta, et riigid, mis ei ole saanud otsest kahju, võivad rakendada vastumeetmeid, et toetada pahatahtlikust küberoperatsioonist otseselt mõjutatud riike. Rakendatavad vastumeetmed peaksid järgima proportsionaalsuspõhimõtet ja muid rahvusvahelises tavaõiguses sätestatud põhimõtteid. Rikkumiste ärahoidmiseks tehtud ühised jõupingutused on juba aastaid toetanud rahvusvahelist julgeolekut ja eeskirjapõhist rahvusvahelist korda. Praktikas väljendub see kollektiivses enesekaitses relvastatud rünnakute vastu. Pahatahtlike küberoperatsioonide puhul oleme hakanud seda täheldama seoses eespoolmainitud kollektiivsete diplomaatiliste meetmetega. Ohud riikide julgeolekule hõlmavad üha sagedamini ebaseaduslikke küberoperatsioone. Sellepärast on oluline, et riigid saaksid ebaseaduslikule kübertegevusele ühiselt vastata olukordades, kus diplomaatiast ei piisa, kuid jõu kasutamiseks puudub õiguslik alus. Liitlasi on vaja ka küberruumis. Aitäh, et kuulasite Eesti seisukohti. Nagu näha, ei ole siin suures osas midagi erilist ega murrangulist. Minu meelest on aga oluline need selgelt välja öelda. Ma olen kindel, et teekond ei lõppe siin. Ma leian, et kõik riigid peaksid sõnastama oma seisukohad rahvusvahelise õiguse küberruumis kohaldumise kohta. Ootame pikisilmi uute ÜRO peasekretäri asutatud töörühmade viljakaid arutelusid selle küsimuse üle.Lisaks kehtiva seaduse täielikule mõistmisele, peame tegema pingutusi, et kohaldada kokkulepitud sätteid, sealhulgas riikide vastutustundliku küberkäitumise norme, ning noomima neid, kes õõnestavad meie püüdlusi tagada küberruumis rahu ja stabiilsus. Me kõik, valitsused, kodanikuühiskond ja tööstus, vastutame kiiresti areneva digitehnoloogia kontekstis ühiskonna vastupanuvõime suurendamise eest. Selle juures ei ole midagi vaikset, olgugi et seda võiks tänavuse CyConi teema põhjal arvata. Sellest küberkaitse elemendist tuleb kõva häälega rääkida. Aitäh ja ilusat konverentsi!"
"Vabariigi Presidendi tervitus foorumist 'Viimane eestlane' osavõtjatele 14. septembril 2002 Tartus","Rüütel",2002,"Austatud professor Aino Järvesoo! Lugupeetud foorumist osavõtjad! Daamid ja härrad! Vabariigi Presidendi Akadeemiline Nõukogu tegi oma käesoleva aasta 6. septembri istungil põhimõttelise otsuse - käivitada Eestis ühiskondliku kokkuleppe protsess. Soome kultuuriprofessor Jarmo Virmavirta on meie ees seisva ülesande võtnud kokku nõnda: meil tuleb ühendada liberalistlik majanduspoliitika heaoluühiskonna ideega: 'See ongi Eesti kolmas tee, nõudlik ja rahvusvaheliselt tähelepanu vääriv'. Enne kokkuleppe sõlmimist peame aga põhjalikult üle vaatama meie käsutuses olevad varud. Nendest kõige olulisem on inimressurss. Kahjuks oleme hakanud alles viimasel ajal endale aru andma, et see on meie tuleviku seisukohalt otsustava tähtsusega kapital. Meie oleme senini toiminud nagu sprinterid, kes panevad kõik oma jõuvarud välja juba stardihetkel. Kui üldse kasutada sportlikke võrdlusi, siis on ühe riigi ja rahva tegutsemine võrreldav kas lõppematu maratoni või teatejooksuga. See tähendab, et igaks etapiks nähakse ette oma jõuvarud ja mõeldakse vahetuste peale. Teie, professor Aino Järvesoo olete kõik need aastad meile meelde tuletanud seda lihtsat tõsiasja, et Eesti riik algab tema rahvast ja igast üksikust inimesest. Mida elujõulisem on rahvas, seda kindlamalt püsib riik. Otsustav ei ole siin riigi ega rahva suurus või väiksus, vaid tema elujõulisus. Tahaksin väga loota, et ettevalmistamisel olev ühiskondlik kokkulepe oleks vastuseks Teie hindamatule panusele ja lootusele Eesti rahva kestmiseks. Soovin jõudu kõigile mõttetalgutest osavõtjatele! Arnold Rüütel Weszprémis 14. septembril 2002"
"Vabariigi Presidendi tervitus Eesti Vabariigi 85. aastapäevale pühendatud aktusel Tallinna Reaalkoolis 20. veebruaril 2003","Rüütel",2003,"Austatud koolijuhid, õpetajad ja vilistlased, armsad õpilased siin ja üle kogu Eesti! Õnnitlen teid kõiki läheneva Eesti Vabariigi 85. aastapäeva puhul! Täna ja just siin on kohane küsida, mis on toonud meile omariikluse, mis aitas seda taastada ning millisena tahaksime näha oma riiki tulevikus. Kõigist teguritest, mis meie iseseisvuspüüdlusi on mõjutanud, tõuseb esile sügav kultuuritahe. Võiksime öelda, et esimesed kivid Eesti omariiklusse laoti juba neil aegadel, mil meie esivanemad saatsid oma lapsi vaesuse ja valitsejate kiuste küla- ja linnakooli haridust nõudma. See pürgimus tipnes rahvusliku ärkamisaja suurte juhtide Johann Voldemar Jannseni, Carl Robert Jakobsoni ja Jakob Hurda kõnedes ja tegudes. Me teame ajaloost, et Eesti Aleksandrikooli liikumine kujutas endast mitte ainult ühe unistuse, emakeelse kooli teostamist, vaid see oli ka tulevase Eesti ühiskonna ja riigi peaproov. Üks esimesi samme pärast Eesti Vabariigi loomist oli rahvusliku Tartu ülikooli rajamine. 1920-ndatel ja 1930-ndatel aastatel loodud eestikeelne ja eestimeelne koolivõrk tagas meile niisuguse vaimse ja sümboolse kapitali, mis võimaldas eestlastel üle elada Teise maailmasõja järgsete kümnendite rängad katsumused. Tallinna Reaalkool on meie rahva kultuuritahte ja hariduspüüu üks legende. Aga pea igas Eesti linnas kuulub üks või mitu kooli selle linna identiteedi juurde. Reaalkooli ees asub mälestussammas Vabadussõjas langenud kooliõpilastele ja õpetajatele. See on marmorisse raiutud tänukummardus neile, kes tõusid kaitsma oma vastsündinud vabariiki. Aga seda tuleb võtta ka kui humanismi kaitsmise sümbolit. Sest oma riigi kaitsmise kõrval väljendub selles valmisolek seista õiguse eest saada haridust ja olla haritud. Nii nagu on kultuuritahe kandnud Eesti riiki minevikus, nii on see ka meie tuleviku pandiks. Iga õpilase hariduspüüu ja iga õpetaja ennastsalgava pühendumise kaudu laotakse Eesti tuleviku müürikive. Seepärast peab olema meie kõigi esmaseks hooleks hariduse laialdane kättesaadavus ja selle vastavus tuleviku väljakutsetele. Eesti suveräänsus püsib mitte ainult meie poliitilisel, vaid ka vaimsel võimekusel. Kuulus eesti keele õpetaja Reaalkoolis, Ernst Peterson Särgava tundis 1920-ndatel aastatel muret selle pärast, et kõrged ideaalid, mille nimel Eesti Vabariik loodi, kiputakse taandama iga üksikisiku omakasuks. Tal oli isegi selle kujutamiseks võrdlus - Eesti kui Mudila. Nüüdki peame tunnistama, et meie riiki kimbutab aeg-ajalt sama oht. Aateid kiputakse muutma tehinguteks, ühiskonnasisene dialoog asendub tihti väiklase nääklusega. Võib-olla just sellest ohust kantuna on sündinud mõte uuest ühiskondlikust leppest, mis sõnastaks kogu ühiskonda siduvad arenguprioriteedid. Mul on hea meel, et see mõte leiab ikka enam kodanikuühenduste, poliitiliste erakondade ja kogu üldsuse toetust. Teil, noortel inimestel, lasub suur vastutus Eesti tuleviku ees. Teist sõltub, kas eestluse ideel ja Eesti Vabariigil on jätkusuutlikkuse energiat ja tahet püsida kindlalt keset globaliseeruva maailma võimalusi, aga ka riske. Osake seda vastutust tunnetada ja kanda! Hoidke uhkelt kõrgel Eesti sini-must-valget! Tänan teid kuulamast!"
"Vabariigi Presidendi kõne ÜRO Peaassamblee AIDS-i teemalisel eriistungil New Yorgis, 22. septembril","Rüütel",2003,"Austatud eesistuja, Ekstsellentsid, Daamid ja härrad! Kaks aastat tagasi Peaassamblee 26. eriistungjärgu poolt vastu võetud otsus arutada igal aastal kohustuste deklaratsiooni täitmist kajastab HIV ja AIDSi teema erilist tähtsust tänapäeva maailmas. Samuti näitab see vajadust üheskoos reageerida olukorra pidevale muutumisele, mida analüüsis ka peasekretäri eduaruanne. Me võime täna nentida, et tööd on tehtud palju ning võime rääkida teatud edusammudest HIV ja AIDS-i vastu võitlemisel. Teisalt on paljudes maailma piirkondades nakatunute ja ohvrite arv nii suur, et sõna ""progress"" on HIV ja AIDS-i olukorrast tervikuna rääkides siiski raske kasutada. Nii ÜRO kõnetoolist kui muudes rahvusvahelistes organisatsioonides on toonitatud vajadust tõsta HIV ja AIDS-i teema poliitilist tähtsust ja arendada välja agressiivne strateegia sellega võitlemiseks. Võin kinnitada, et Eestis on Peaassamblee eriistungjärgule järgnenud perioodi jooksul selgelt kasvanud avalikkuse teadlikkus olukorra tõsidusest nii riigis, meie regioonis kui maailmas tervikuna. Inimesed mõistavad maailmas üha enam, et see ei ole ainult nakatunute ja nende lähedaste, samuti mitte üksikute riikide probleem. See on probleem, millega peame tegelema kõik ühiselt ja globaalselt. HIV ja AIDS-i vastases võitluses on kõikehõlmavate rahvuslike strateegiate kujundamisel haiguse ennetamine, ravi, hooldus ja toetus omavahel seotud tegevused. Eriline roll on seejuures just ennetustegevusel. Lugupeetud eesistuja, HIV ja AIDS-i levik on ka Eesti ühiskonna jaoks tõsine probleem. Eesti omapäraks on kontsentreeritud epideemia ning 15-24-aastaste nakatunute 70%-line osakaal. Epideemia esimene laine vallandus süstivatelt narkomaanidelt, kuid oleme arvestanud, et haigus on riskigrupist välja kandumas seksuaalsel teel. Seetõttu on meie eriline tähelepanu pööratud tööle noortega ja ennetuskampaaniatele. Seksuaalkasvatuse ja terviseõpetuse aktualiseerimise läbi on meil võimalik edastada mitmekülgset teavet HIV-nakatumuse tõsidusest ja pöördumatutest tagajärgedest. HIV ja AIDS-i leviku tõkestamisega oleme Eestis tegelenud juba ligi 15 aastat. Käimas on HIV ja AIDS-i ennetamise kolmas riiklik programm aastateks 2002-2006. Riigisektori kõrval tuleb ennetustegevusse kaasata järjest enam ka mittetulunduslikku ja erasektorit, samuti kohalikke omavalitsusi. Eraldi tahaksin rõhutada koolide ning noorteorganisatsioonide rolli. Oluline on samuti ennetustöö kinnipidamisasutustes. Eestis ollakse teadlikumad vajadusest eraldada arvestatavamaid ressursse HIV ja AIDS-i vastu võitlemise programmide elluviimiseks. Eestis on välja kujunenud kogu riiki hõlmav koostöövõrgustik erinevate tasandite spetsialistide vahel, samas seisab veel ees palju tööd selleks, et tekiks kogu ühiskonda läbiv hoiak nakatumise vältimiseks. Üheks peamiseks ohurühmaks Eestis on narkomaanid. Seepärast tahaksin rõhutada, et võitlus HIV ja AIDS-i vastu peab käima käsikäes narkomaania leviku tõkestamisega. Siin on vajalikud veelgi jõulisemad rahvusvahelised aktsioonid, eriti narkokaubanduse ning inimkaubitsemise vastu. Oleme väga tänulikud selle suure abi eest, mis avanes meile Ülemaailmse AIDS-i, tuberkuloosi ja malaaria vastu võitlemise fondi vahenditest. See toetus aitab veelgi süvendada rahvusvahelist koostööd HIV ja AIDS-i vastases võitluses ning laiendab oluliselt meie koostööpartnerite ringi. Lugupeetud eesistuja, Eesti soovib siin New Yorgis kinnitada oma otsustavust teha koostööd võitluses HIV ja AIDS-iga. Läänemeremaade Nõukogu eesistujana pöörame suurt tähelepanu erinevatele regiooni koostööprojektidele. Läänemeremaade peaministrite otsusega loodi 2000. aastal spetsiaalne töögrupp tegelemaks nakkushaiguste tõkestamisega regioonis. See töögrupp on pühendanud suurt tähelepanu just koostööle HIV ja AIDS-i leviku tõkestamisel. Samuti sooviksin rõhutada, et Eesti jagab neid eesmärke, mida on püstitanud Euroopa Liit ning osaleb üha aktiivsemalt erinevates programmides. Tunnustame ka Maailmapanga grupi tõsist lähenemist HIV ja AIDS temaatikale. Vaatamata olukorra tõsidusele ühe millenniumi eesmärgi osas, tahaksin lõpetada optimistlikul noodil. Ma loodan, et järgmisel aastal saaksime rääkida edust nii meie jõupingutuste suurenemisel kui ka tulemustes. Tänan tähelepanu eest!"
"Vabariigi President lipuväljaku avamisel Kõpu vallas 4. juunil 2011","Ilves",2011,"Hea Kõpu valla rahvas, mu daamid ja härrad, head sõbrad! Igal riigil ja igal rahval on tähtpäevi, sümboleid ja väärtusi, mida ses riigis ja selle rahva hulgas peetakse pühaks. Need ühendavad meid ja annavad meile jõudu. Nende pühadus on lahutamatu tükk meie ühisest mina-pildist. Sellest pildist, mida jagavad me rahvuskaaslased, vanusest ja elukohast sõltumata kogu maailmas. Eesti rahvas sai sinimustvalge värvikolmiku all kokku ammu enne me riigi sündi. See lipp, need värvid, said kokku siis, kui maarahvas leidis eneses julguse pidada end rahvuseks, eestlasteks. Ja kui tuli julgus seda ka täiel häälel välja öelda. See oli ärkamise aeg. Ja äratajad olid me rahva toonased parimad pojad ja tütred. Me esimesed haritlased, kes oma isade keelt ja meelt ei häbenenud, vaid hakkasid nõudma meie keele ja kultuuri kohtlemist võrdsel tasemel suuremate, sajandite vältel siin domineerinud keelte ja kultuuridega. Kõpu valla poeg Villem Reiman oli üks neist äratajatest, ja üks silmapaistvamaid nende hulgas. Kahjuks ei andnud Jumal Villem Reimanile piisavalt elupäevi Eesti Vabariigi sünni nägemiseks. Aga Villem Reimani ja temataoliste aateliste, missioonitundega meeste ja naisteta poleks Eesti riik kardetavasti kunagi sündinud. Meenutagu see lipuväljak nii meile kui tulevastele põlvedele lihtsat tõde – miski pole võimatu, tuleb vaid tahta ja oma sihi nimel vaeva näha. Ka oma riik pole võimatu. Seda oleme viimasel sajandil tõestanud juba kahel korral. Me riik on kindlasti teistsugune, kui lipu loojad ja selle pühitsejad toona enestele ette kujutasid. Aga Eesti pole kindlasti halvem sellest, mida nad ehk kartsid. Eesti on täna suurem sellest, millest nad ehk unistasid. Ja seepärast võime täna oma lipu loojatele ja oma riigi rajajatele ausa pilguga otsa vaadata. Ilusat Eesti lipu päeva kõigile!"
"Vabariigi President Rahvusvahelise Tööorganisatsiooni Ülemaailmse globaliseerumise sotsiaalse dimensiooni komisjoni raporti ""Õiglane globaliseerumine: võimaluste loomine kõigile"" üle peetavas jätkudiskussioonis ÜRO Peakorteris 20. septembril 2004","Rüütel",2004,"Austatud eesistuja, Teie Ekstsellentsid, austatud osalejad! Mul on heameel osaleda Ülemaailmse globaliseerumise sotsiaalse dimensiooni komisjoni raporti ""Õiglane globaliseerumine: võimaluste loomine kõigile"" üle peetavas diskussioonis. Olen veendunud, et Komisjoni liikmed on ära teinud suure töö tuvastamaks probleeme, millega me tänases maailmas vastamisi seisame. Kui hinnata globaliseerumisprotsessi tervikuna, siis on sel nii positiivseid kui negatiivseid aspekte, kuid kokkuvõttes võime tõdeda - positiivseid pooli on siiski enam. Informatsiooni vaba vahetamine kogu maailma ulatuses on viinud ülemaailmse ühtekuuluvustunde kujunemiseni, arusaamiseni, et meie maailmal on ühine saatus. Kaupade, kapitali ja teenuste üha vabam liikumine on aidanud kaasa arengu kiirenemisele. See areng pole olnud ühtlane. Kõik riigid ei ole olnud ühtviisi edukad globaliseerumise poolt pakutud võimaluste ärakasutamisel. Ka on globaliseerumine kaasa toonud uusi sotsiaalseid ja keskkonnaprobleeme, mida on põhjalikult kirjeldatud ka meie tänase arutelu aluseks olevas raportis. Üheks oluliseks märksõnaks on siin säästev areng. Globaliseerumine peab realiseeruma, arvestades nõrgemate, vähem arenenud ühiskondade probleeme. Reeglid peavad olema õiglased. Ainult sellisel juhul võidavad sellest kõik, seega miljardid inimesed. Eesti on oma kogemuste põhjal aidanud ülemineku- ja arengumaid (eelkõige Ida-Euroopa ja Balkani riike) nende ettevalmistumisel Maailma Kaubandusorganisatsiooniga liitumiseks. Samaaegselt on kindlasti olemas vajadus senisest efektiivsema ja läbipaistvama multilateraalse süsteemi järele, kus oleksid paremini kuuldavad kõikide riikide hääled. Oluline on rahvusvaheliste organisatsioonide töökorralduse selgemaks ja avatumaks muutmine, mis võimaldaks kõigil liikmetel võrdsemat osalust ja sõnaõigust otsuste tegemisel ja rahvusvaheliste kokkulepete sõlmimisel. Vaja on edasi liikuda Aastatuhande Arengueesmärkide realiseerimise suunas, edendades koostööd doonorriikide ja arengumaade vahel. Siiski ei saa jätta mainimata, et põhivastutus oma arengu eest lasub igal riigil endal. Arengumaade endi aktiivsem roll aitaks kaasa paljude täna arutluse all olevas raportis väljapakutud ettepanekute realiseerimisele. Globaliseerumise poolt loodud hüvede kättesaadavaks muutmisel maailma vähemarenenud piirkondade elanikele on oluline see, milline on indiviidide ligipääs pidevalt areneva infoühiskonna võimalustele. Globaliseerumisest tuleneva kasu ühtlasema jaotumise eeldus on riikidevaheliste suhete iseloomu muutumine - eelkõige iga riigi piiriga lõppeva egoistliku omakasupüüdlikkuse asendumine globaalset ühtekuuluvust esiplaanile seadva tasakaalustatud lahenduste otsimise vaimuga. Selline ühtlasem jaotus looks võimalused miljardite inimeste heaolu paranemiseks ja samas tugevdaks ka stabiilsust ning rahu maailmas. Nende mõtetega tahaksin ma oma sõnavõtu lõpetada ja avaldada veendumust, et raporti autorite ja meie kõigi tänane mõttevahetus kujuneb viljakaks."
"Vabariigi President pidulikul õhtusöögil TKK Walesi printsi auks restoranis Gloria 5. novembril 2001","Rüütel",2001,"Teie Kuninglik Kõrgus, ekstsellentsid, daamid ja härrad! Mul on südamest hea meel tervitada 21. sajandi esimesel aastal 21. Walesi printsi, tema esimesel külaskäigul Eestisse. See sündmus on tulvil haaravaid sümboleid, millest tähtsaim on kindlasti see, et Euroopa ei ole oma pika ja rikka ajaloo vältel olnud kunagi nii ühtne, kui ta on seda täna. Tema tänase ühtsuse aluseks on uus arhitektoonika, mille ülesehituse peamiseks ja olulisimaks printsiibiks on demokraatia. Kinnitust on leidnud suure Briti riigimehe Winston Churchilli mõte: demokraatia on raske ja vaevarikas, kuid ometigi pole sellele alternatiivi. Suurbritannia ja Põhja-Iirimaa Ühendatud Kuningriigi osa Euroopa ajaloos on olnud silmapaistev ja Euroopa palet oluliselt kujundav. Tänu siinmail eksisteerinud sajanditepikkusele ja saavutusterohkele kooliharidusele oleme osa saanud Euroopa ning sealhulgas ka Briti rahvaste kultuurist ja keeltest. Tänases maailmas, kus määravaks muutub informatsiooni saamise ja vahetuse kiirus, saab meile päev-päevalt mõistetavamaks ka see, kui oluline on märgisüsteem, mille abil me suhtleme ja millised on selle märgisüsteemi ülesehituslikud printsiibid. Teie emakeel, Teie Kuninglik Kõrgus, on üheks ülemaailmselt toimivaks märgisüsteemiks, mis võimaldab eestlastel teha end mõistetavaks teistele rahvastele ja samas vahendada seda sõnumit, mis on sündinud eesti keeles ja meeles. Nii nagu inglased, nii oleme meiegi, eestlased, hinnanud aga keele kui vahendi kõrval ka keelt kui eesmärki. Seepärast, kõrgelt hinnates Shakespeare'i, Byroni ja teiste inglise suurvaimude keelt, oleme samas uhked oma keele üle, mida on kõneldud aastatuhandeid ja mille on suureks kirjutanud Lydia Koidula, Anton Hansen Tammsaare, Jaan Kross ja teised meie klassikud. Keele ja kultuuri omavahelisest seosest tuleneb aga ka kõrgendatud tähelepanu ja hool traditsiooni ja selle vahetute kandjate suhtes. Teie Kuninglik Kõrgus, olete oma paljutahulises ühiskondlikus tegevuses pööranud suurt tähelepanu ka sellele ühiskondlikku olemist määravale aspektile. Mulle, kes ma suurema osa oma elust olen olnud seotud Eesti maaelu korraldamisega, on igati mõistetav Teie hool inglise ja teiste Briti rahvaste maakultuuri säilimise pärast. Ülikiirelt arenevas ja globaliseeruvas kultuurikeskkonnas vajame oma rahvuslikke kultuure kui kodusadamaid, kus toidu- ja veevarusid täiendada, et siis uuesti maailmameredele täis purjede all seilama minna. Rahvuskultuurid on saanud oma peatoiduse just talupojakultuurist, mille kandjad vääriksid tänapäeval ehk koguni enam tähelepanu, sest just nemad aitavad Euroopa identiteedi kõrval elavana hoida ka oma kohalikku ja rahvuslikku identiteeti. Teie Kuninglik Kõrgus, meie tänased teadmised ümbritsevast maailmast võimaldavad meil mõista ka kultuuride osa kogu meie elukeskkonna kujundamisel. Teie Kuningliku Kõrguse tegevuses oma riigi ja rahva heaks on see leidnud kõige otsesemat pühendumist. Teie silmapaistvad teadmised arhitektuurist võimaldavad Teil veelgi sügavamalt tunnetada meie elukeskkonna olemasolevat struktuuri ja selle kujundamisvõimalusi eesmärgiga tagada selle säilimine ka kõige kaugemas tulevikus. Tõepoolest, elukestvust ei loo mitte allutav või pimesi tarbiv suhtumine meid ümbritsevasse, vaid selle igakülgne säilitamine ja pühendumuslik teenimine. Nõnda on ka Teie Kuninglik Kõrgus oma vapimotot ""Ma teenin - Ich Dien"" auga järgimas. Teie Kuninglik Kõrgus. Kõigi siinolijate, kogu Eesti rahva ja enda ning oma abikaasa nimel tahan Teile soovida südamest õnne ja edu Teie kuningliku missiooni täitmisel ja loota, et Teie esimene käik Eestisse on kui veel ühe raja leidmine, mis innustab otsima ja avastama meie rahvaid, Euroopat ja kogu maailma ühendavaid püsiväärtusi. Ma tõstan klaasi Teie Kuningliku Kõrguse Walesi printsi terviseks."
"Vabariigi Presidendi tervitus kooliaasta alguse puhul Eesti Televisioonis","Ilves",2008,"Homme algab Eestis uus kooliaasta. Just Eesti kooli sisu, meie hariduselu oskus ajaga kaasas käia paneb suurel määral paika, millise näo ja tundega tähistab Eesti kümne aasta pärast oma riigi esimese sajandi täitumist. Kas alandatu või uhkena, häbistatu või õilsana? Eesti on rahvana valinud tee, kus me ise kujundame oma otsuse ja tõe. Kaheldes ja vaieldes, kuni lepime kokku. Kahtlemine on väärtus, mida tuleb õppida kodus ja koolis. Maast madalast alates ja sealt ikka edasi eluaegse õppe vaimus. Mu kallid kaasmaalased. Homne teadmiste päev on eriti tähtis neile, kes lähevad esimesse klassi ning nende vanematele ja vanavanematele. Soovin teile ilusat avastamisrõõmu! Aga homme kõlab meile kõigile suvise elurütmi sümboolne lõpukell. See kutsub õppima neidki, kel pole vaja koolitundi või loengule tõtata. Nii näiteks peame end rahulikul meelel ja hirmuta viima kurssi muutunud olukorraga maailma julgeolekus ja Eesti majanduses. Nendele küsimustele mõtlemine, kahtlused ja arutelu, ning lõpuks lahenduste leidmine on kodanikuühiskonnas meie kõigi töö. Me kuuleme murelike ennustuste kõrval ka rõõmustavalt palju õigeid vastuseid kõhklevatele küsimustele. Loodetust väiksema riigieelarve aeg õpetab meid targemini majandama nii riigis ja kodus. Kindlasti ka koolis, kuigi haridus pole koonerdamise koht. Kuid millal siis veel, kui mitte teadmiste päeval tuleb esitada otseseid küsimusi ka hariduse kohta. Iga lapsevanem võiks heita pilgu oma koolilapse õpikusse ja vihikusse. Õppige koos temaga, lugege koos temaga. Mõtelge ja arutlege. Kahelge ja leidke ühiselt vastuseid. Siis aga küsige – kas kõik see, mida Eesti kool täna pakub, on ka vajalik ja vältimatu. Ehk annab see arutelu vastuse ka küsimusele, miks riigi ja õppurite soovid alati kokku ei lange. Miks räägib riigivõim insenerihariduse tähtsusest, aga noored ihkavad saada suhtekorraldajaks? Pakkumise ja nõudluse kokku viimine jäägu lahendamist nõudvaks tööks hariduse juhtidele. Aga nagu me kõik hästi teame – turumajanduse alusmõttest Eesti rahvuslike huvide saavutamiseks, eriti hariduses, ei piisa. Kallid kaaskodanikud. Kui tihti me üldse endilt küsime: milline on Eesti huvi hariduse vallas? On see tõesti teadmistepõhine ühiskond, mis saab valmis siis, kui igal põlvepikku poisil magistridiplom taskus? Või on meie huviks ja ühiskonna arengu tagajaks tänaste ja homsete õppijate oskus langetada pärast kahtlemisi õigeid otsuseid? Tänavu suvel oleme haridusest ja koolist rääkides liiga tihti kuulnud sõnu „ranitsaraha“ ja „tasuta koolitoit“. Ranitsasse käib ikka raamat ja mitte raha. Andke andeks minu otsekohesus – Eesti hariduspoliitika ainuküsimus peaks olema siiski see, mis õpilaste ja õpetajate pea, aga mitte kõhu sees. Täis kõht ja koolitarbed loovad kindlasti eelduse tulemuslikuks õppetööks, aga nende järgi ei mõõda me kuidagi Eesti kooli sisu. Iga haridusse targalt investeeritud kroon teenib end tulevikus kuhjaga tasa. Hea palgaga motiveeritud õpetajad, tuleviku vajadustele otsa vaatavad õppekavad ja korda tehtud koolimajad annavad kokku selle pinnase, millest sirguvad targad inimesed ja vastutustundlikud kodanikud. Sellest pinnasest sirgub järgmiste sajandite Eesti. Jätkugu meil jõudu selle säilitamiseks. Ilusat uut kooliaasta algust meile kõigile. Tervituse video ERR veebilehel"
"Vabariigi President konverentsil 'Euroopa Liidu kalanduspoliitika mõju Eestile' 27. juunil 2005 Olümpia konverentsikeskuses","Rüütel",2005,"Austatud volinik, lugupeetud ministrid, daamid ja härrad! Kalandusel on Eestis mitu mõõdet: majanduslik, sotsiaalne, ajalooline ja kultuuriline. Majanduslikku aspekti saab mõõta püütud kala koguse, laevastiku suuruse, kalurite arvu ja kalatoodete väärtusega. Sotsiaalse mõõtme määratlemiseks võib kasutada näiteks kalapüügi ja -töötlemise tähtsust rannakülades. Ajaloolist ja kultuurilist mõõdet ei ole aga võimalik üheselt määratleda. Eesti riigipiir kulgeb suures osas mööda veekogusid ning neist on rikas ka meie sisemaa. Esimesed asulad on Eestis leitud just veekogude lähedalt - seega võime pidada loomulikuks, et kala on püütud siin asustuse algusest peale. Nüüdisaja Eesti meres, järvedes ja jõgedes on loendatud üle 70 kalaliigi. Seetõttu leiame just kaluriküladest olulise osa eesti kultuuri juurtest. Niisuguse pärandi väärtust ei saa mõõta rahas ega selle kadumist rahaga korvata. Eesti kalurid, eriti rannakalurid, on viimase 15 aasta jooksul üle elanud äärmiselt keerulisi aegu. Aegade heitlikkusega on kaasnenud peamiste püügikalade varu vähenemine. Tagajärgedeks on Eesti kalalaevastiku liigne püügivõimsus, nii laevade, kalasadamate infrastruktuuri kui seadmete vananemine ning samuti kalatööstuse investeeringute puudujääk. Euroopa Liidu rahaline tugi Eesti kalandusele on seetõttu väga teretulnud. Olgu selleks siis SAPARD-i vahendite abil tehtud investeeringud, mille kogumahuks on ligi 200 miljonit krooni, või kalanduse arendusrahastu miljonid, mida on olnud võimalik taotleda alates eelmisest aastast. Ent Euroopa Liit tähendab ka uusi turge ja tihedamat konkurentsi. Eesti kohakala ostmise võimalusi on meie ettevõtjatelt uuritud näiteks sellises kauges riigis nagu Kasahstan. Kindlasti on avastamata võimalusi ka märksa lähematel turgudel. Selleks, et kalurite ja kalatöötlejate tööd rohkem väärtustada ja tihedas konkurentsis edukalt toime tulla, on mitmeid võimalusi ja eeldusi. Kindlasti on vajalikud investeeringud tootearendusse ja turustamisse ning tootjate organisatsioonide aktiivne tegevus. Tingimustes, kus kalavarud vähenevad, on oluline võimalus investeerida Euroopa Liidu kaasabil vesiviljelusse ja kalade veekogudesse taasasustamisse. Seeläbi kasvab vääriskalade hulk, mille järele on suurenev nõudlus. Kasutamaks paremini ära Euroopa Liidu poolt pakutavaid arenguvõimalusi, peame ühise kalanduspoliitika teostamisel arvestama oma riigi eripära. Sõnastades ühiseid eesmärke ja tehes nende saavutamise nimel tõhusat koostööd, tuleks ühtaegu hoolt kanda selle eest, et säiliks rannakalandus, jätkuks majandusareng ja tõuseks kalandustootja elatustase. Nüüd, mil Eesti on osalenud Euroopa Liidu ühisturul ja ühises kalanduspoliitikas enam kui aasta, on aeg teha vahekokkuvõtteid seni kogetust ja vahetada teavet tulevastest arengusuundadest. Seetõttu loodan, et tänane konverents pakub sisukat ja vastastikku kasulikku mõttevahetust. Nii võime saavutada tulemuse, mis ühest küljest võimaldab Euroopa Liidu kalanduspoliitikat rakendada vastavalt Eesti vajadustele ning teisest küljest annab sisendi selle poliitika kujundamisse tulevikus."
"Vabariigi President EVEA väikeettevõtluse foorumil ""Ettevõtja, omavalitsus, riik - kas koostöö on võimalik?"" 7. novembril 2003 Haljala Rahvamajas","Rüütel",2003,"Austatud ettevõtjad, foorumi korraldajad ja külalised! Lugupeetud minister! Lugupeetud maavanema kohusetäitja! Ettevõtluse Aasta on lõppemas ja saabunud ülevaadete ja järelduste tegemise aeg. Alustaksin tänust Eesti Väikeste ja Keskmiste Ettevõtete Assotsiatsioonile ja nende partneritele Ettevõtluse Aasta 2002-2003 korraldamise eest. Olen kindel, et selle ürituse käigus kogunenud ja jagatud informatsioon aitab väikeettevõtjatel oma tegevuskeskkonda paremaks muuta. Järgnevalt aga kutsuksin teid meenutama möödunud aastat Eesti majanduses ja ettevõtluses, et üheskoos mõelda, kuidas minna edasi. Möödunud majandusaasta oli heitlik paljudele eksportijatele, kuid investeeringute tegemiseks oli hea aeg: intressimäärad püsisid madalal, pangad olid altid andma laenu uutele sihtgruppidele. Nii mõnelegi ettevõtjale või talunikule on abiks olnud Euroopa Liidu rahaline tugi. Eesti elanike materiaalne seis on paranenud. Viimase kahe aasta jooksul loodi tuhandeid uusi töökohti. Töötajate palgad tõusid vähemalt sama kiiresti kui sisemajanduse kogutoodang. Ka vaesust jäi vähemaks: kui veel viis aastat tagasi elas allpool vaesuspiiri iga kolmas Eestimaa elanik, siis 2002. aasta lõpu seisuga oli nii vaene veerand elanikkonnast. Kuid me elame ja areneme võlgu, suurel määral välismaiste säästude toel. Käesoleva aasta lõpul ulatub Eesti välisvõlg ligi 78 miljardi kroonini, see teeb üle 130 tuhande krooni iga töötava Eesti inimese kohta. Ühest küljest peegeldab välismaiste investeeringute sissevoolu jätkumine meie majanduse usaldusväärsust ja arenguvõimet. Teisest küljest seab nende ootuste õigustamine meie õlule suure vastutuse. Eesti rahva vanasõnagi ütleb, et laenuraha ja laastutuli ei kesta kaua... Seetõttu peame iga laenatud krooni targasti kasutama. Sisemaise nõudluse ja ekspordisektori hea konkurentsivõime tõttu kasvas Eesti majandus eelnevate aastatega võrreldavas kiires tempos. 2002. aastal suurenes reaalne sisemajanduse koguprodukt 6 protsenti; käesolevaks aastaks ennustatakse 4,5-protsendilist tõusu. Eesti majanduse edu taga on ettevõtjate investeeringud tehnoloogiasse, töötajatesse ja toote kvaliteeti; kindlasti ka uute turgude leidmine. Ettevõtluse panust lisandväärtuse loojana on raske üle hinnata. Ettevõtlikkus kui elustiil, aus töö ja enesega ise toime tulemine peab olema au sees, kui me tahame edasi jõuda. Äriregistri andmetel oli Eestis käesoleva aasta 1. oktoobri seisuga ligi 62 ja pool tuhat ettevõtet. See on ligi 10 protsendi võrra rohkem kui aasta tagasi. Aktiivselt tegutseb neist ligikaudu pool. Sellele arvule võime lisada umbkaudu 45 tuhat aktiivset füüsilisest isikust ettevõtjat. Seejuures on just väikeste ja keskmise suurusega ettevõtete osa meie majanduse arengus kõige olulisem. Suurettevõtteid on meie väikeses riigis vähem kui 0,5 protsenti, kuid kolmveerand ettevõtete üldarvust on vähem kui 10 töötajaga. Väikeste ja keskmiste ettevõtete osakaal tööhõives ja lisandväärtuse loomises on kasvanud. Eriti oluline on nende panus maapiirkondades. Me kõik aga teame, et kahjuks on just maal ettevõtte loomine ja areng eriti raske. Takistuseks saavad vajakajäämised infrastruktuuris - olgu see teedevõrk, elektriliinid või veevarustus - , tööjõu nappus, turgude kaugus ja nii edasi. Pole siis imestada, et ligikaudu pool Eesti ettevõtetest on koondunud Tallinnasse. Tallinnas on ettevõtteid 1000 elaniku kohta üle 40. See on ligi poole rohkem kui teistes suuremates maakondades. Kui võrrelda Eestit Kesk- ja Ida-Euroopa riikidega, siis on meie ettevõtete kontsentratsioon pealinna märgatavalt suurem. 2000. aastal oli Tallinnas 57% aktiivsetest ettevõtetest ja teistes regioonides 43%. Kesk- ja Ida-Euroopa riikides tegutses pealinnades 18% ettevõtetest ja teistes piirkondades 82%. Suur ettevõtluse kontsentratsioon linnadesse on seal kiirendanud tootmiskulude kasvu ja muutnud tegutsemise maapiirkondades atraktiivsemaks. Mitmes väiksemas maakonnas on ettevõtete lisandumine olnud võrreldav Harjumaaga. Seda suundumust tuleb tervitada ja toetada ülalmainitud probleemide lahendamisega. Väga olulist rolli hea ettevõtluskeskkonna loomisel mängib kohaliku omavalitsuse heatahtlik ja aktiivne suhtumine ning ettevõtjate osalemine kohalikku elu kujundavate otsuste langetamises. Möödunud aasta jooksul maakondi külastades veendusin üha enam, et piirkondades, kus on rohkem ettevõtteid, on inimeste elu parem: tööhõive ja palgad kõrgemad, puudust kannatavate inimeste hulk väiksem. Seda näitab ilmekalt ka statistika. Näiteks Jõgevamaal, kus ettevõtteid on 1000 elaniku kohta 12-13, oli tööhõive määr 2002. aastal riigi madalaim, keskmine palk üks madalamaid ja neli peret kümnest elas allpool vaesuspiiri. Seetõttu teeksin ettepaneku tunnustada edaspidi ka ettevõtlussõbralikke kohalikke omavalitsusi, et nende eeskuju teisi innustaks. Maapiirkondade ettevõtted on püsivamad kui linnas. Maaettevõtja on konservatiivne, investeerib teenitud kasumit. Võiks isegi öelda, et maal on valdavam ettevõtlus elustiilina. Kord alustatud tegevusega tegeldakse stabiilselt palju aastaid. Kuid maaettevõte on võimeline hoogsaks arenguks. Tooksin näiteks Raplamaal tegutseva Balteco, mida mul oli võimalus külastada aasta alguses. Ettevõttes töötas juba 140 inimest, peaaegu kõik kohalikud, ainult mõned insenertehnilised töötajad olid kaugemalt. Saavutatud tehnoloogiline tase on aga nii kõrge, et lisaks Eestile on Balteco tõusnud juhtivaks massaaživannide ja vannitoavarustuse tootjaks kogu Põhja-Euroopas. Väikeste ja keskmiste ettevõtete eelis on tootmise paindlikkus, arengutakistuseks aga vahendite nappus. Üks võimalik lahendus on koostöö turustamisel ja vedude korraldamisel. Via Baltica valmimine, konteinervedude areng ja edaspidi ka lõunasuunalise raudtee ehitamine aitavad kindlasti väikeettevõtete turgude valikut avardada. Tooks siin näite hiljutisest Malta visiidist. Malta on oma geograafilise asendi tõttu kujunenud transiidi, eelkõige konteinervedude keskuseks Euroopas. Kaupu tuuakse Kaug-Idast, pakendatakse ümber ja saadetakse edasi Euroopasse. See on ka näide, kuivõrd on Euroopas ja mujal maailmas arenenud konteinerveod, mis on Eestis alles arengu esimeses etapis. Koostöö on tihti oluline ka Euroopa Liidu toetusraha efektiivseks kasutamiseks. Need arengueeldused väärivad edaspidi palju sügavamat analüüsi. Head sõbrad! Tänavuse aasta märksõnaks oli küsimus: kuidas minna edasi? Selle aluseks on arusaam, et senised arenguressursid on ammendumas. See küsimus kõlas kevadiste valimiste ja euroreferendumi eel ning peegeldus programmi ""Säästev Eesti 21"" koostamises, ühiskondliku leppe sõlmimises ja mitmetes teistes protsessides. Näiteks on üha enam arutletud Eesti konkurentsivõime säilitamise võimaluste üle olukorras, kus tootmiskulud kasvavad üsna kiiresti. Kevadisest Emori uuringust selgus, et neljandik ettevõtjatest ei oska oma äritegevuse konkurentsieeliseid välja tuua. Kas tõesti kulgeb nende ettevõtete areng isevoolu teed? Kui vaadata veel 2001. aasta eksportööride uuringu tulemusi, näeme, et neli eksportivat ettevõtet kümnest pidas peamiseks eeliseks madalaid tootmiskulusid. Samas näeme, et tootmine on muutumas üha kapitalimahukamaks. Selle seose loomine võib olla ennatlik, kuid viimaste aastate hoogsa investeerimistempo valguses on julgustav näha näiteks metalli- ja masinatööstuse ekspordi kiirenevat kasvu. Tasapisi peame aga looma eeldused teadmismahuka majanduse tekkeks. Seda nentisid ka ühiskondliku leppe osapooled. Oleme tuvastanud peamised probleemid - vajakajäämised haridussüsteemis, teaduse ja tootmise vähese seose, tootearenduse ja innovatsiooni nõrkuse. Loodan, et otsuste tegijatel jätkub ettenägelikkust, poliitilist tahet ja koostöövõimet need probleemid ka lahendada. Teadmismahukat arengut ja innovatsiooni ei tohi mõista kitsalt kõrgtehnoloogia ja infotehnoloogia eelisarenguna. Tootearendus, tehnoloogia uuendamine ja innovatsioon on oluline igal tasandil ja väikeettevõtete paindlikkus loob neile olulise eelise. Paremad lahendused sünnivad laiemat üldsust kaasates. Ettevõtluskeskkonda kujundavate otsuste puhul tasub kindlasti kuulata ja arvestada ettevõtjate - ja senisest enam just väikeettevõtjate - seisukohti. Eduka ettevõtja seisukohad on kindlasti asjalikud - on ju tema tegutsemise aluseks arvutused ja analüüs. Edukas ettevõtja teab oma tugevusi ja nõrkusi. Ta teab, millised eesmärgid on realistlikud ning milliseid riske tasub võtta. Nende eesmärkide elluviimiseks soovingi teile jätkuvat ettevõtlikkust, head koostöövaimu ja edu. Palju jõudu teile ja head analüüsirohket konverentsi."
"Vabariigi Presidendi avasõna 4. rahvusvahelisel konverentsil Eesti ja Euroopa Liit: Eesti teel muutuvasse Euroopasse, 27. novembril 1997 Tallinnas","Meri",1997,"Austatud Riigikogu esimees, ekstsellentsid, lugupeetud konverentsil osalejad, lugesin tänase konverentsi pealkirja ja mõtlesin taas seda mõtet, mida te küllap tüdimuseni olete minu suust kuulnud - eestlased on Euroopa paiksemaid rahvaid, Eesti ei ole kusagile teel, pigem on Euroopa pärast eneseotsinguid pöördumas tagasi Eestisse. Ja mul on hea meel täna siin tervitada paljude rahvaste esindajaid, kes selle teekonna ka füüsiliselt on ette võtnud. Aga muidugi on Euroopa kogu aeg muutunud ja loodetavasti jääbki muutuma. Ja praegu, vahetult enne Luksemburgi tippkohtumist, on ilmselgelt ees üks suurem murdepunkt. Kui varasemad Euroopa Liidu laienemised on olnud rohkem Euroopa siseasi, siis eelseisev laienemine on esimene, mida tuleb näha globaalsel taustal. Globaalsete majandusväljakutsetega on seotud nii valmidus laienemiskulud kanda kui ka üleminek ühisrahale. Kuid ühtlasi on kõik EL liikmesriigid kinnitanud, et Euroopa Liit on midagi fundamentaalsemat kui ainult kaupade vaba liikumine või ühtne põllumajanduspoliitika. Eksistentsiaalne murdehetk Euroopa Liidus, kogu Euroopas, on nii ilmne, et abisaamiseks pöördutakse juba ka liikmekandidaatide poole, küsides: ""Ja millist Euroopa Liitu teie soovite?"" Eesti riigipeana olen Eesti vaatenurgast sellel sügisel mitmel pool Euroopas rääkinud. Olen rõhutanud, et keegi pole rohkem huvitatud institutsionaalsete küsimuste lahendamisest kui just uued liikmesriigid. Olen arvanud, et laienenud ja veelgi mitmekesisema Euroopa Liidu võtmesõnaks võib kujuneda fleksibiilsus, nii nagu alles hiljuti oli selleks subsidiaarsus. Ja muidugi olen kiitnud Eesti eurokõlblikkust, mis minu arvates ei põhine mitte ainult majandusnäitajatel, vaid ka meie võimes järgida põhiseadust. Täna siin saan ma kõik need teemad jätta konverentsist osavõtjate hooleks. Aga ma loodan, et pealkiri ""Eesti teel muutuvasse Euroopasse"" tähendab eeskätt Eesti muutumise vajaduse mõtestamist. Sest eurodebatt Eestis on tegelikult ühtviisi lapsekingades nii ""ei"" kui ""jaa"" ütlejate poolelt. Ühelt poolt on primitiivne vastustajate argument, et ""alles me ühest liidust pääsesime, juba tormame teise"". Euroopa Liidu loojad asusid tööle, silme ees siht Lääne-Euroopa pikaajalisest stabiilsusest koos sotsiaal-majandusliku arenguga. Kes söandaks öelda, et Kesk-Euroopa, kõik kandidaatriigid vajaksid seda tänapäeval vähem või et see ongi juba käes? Teiselt poolt on kardetavasti paljudel tulistel Euroopa Liiduga ühinemise ning vabaturumajanduse pooldajatel üsna ähmane ettekujutus sellest, et vabaturumajandus on siiski reguleeritud, nagu tsiviilühiskonnale kohane. Vabakaubanduse toimimine saavutatakse kindlate reeglite täitmisega ja nende reeglite täitmine saavutatakse kontrolliga. Just see peab eristama Euroopa Liitu ""metsikust Läänest või Idast"", kus maksis jõud. Et see arusaam peab Eestis alles kinnistuma, saab hästi selgeks, kui lugeda ""Agenda 2000""-s hinnangut tolli jm inspektsioonide töö kohta. Aga lugeda tasub muidugi kogu Agendat. Ja sellel konverentsil tasub kõrvad lahti hoida ja palju küsida. Jõudu tööle!"
"Vabariigi President Euroopa Konverentsil Nizzas 7. detsembril 2000","Meri",2000,"Härra eesistuja, ekstsellentsid. Algav Euroopa Liidu tippkohtumine on Eesti ja Euroopa jaoks ajaloolise tähtsusega. Ma keskendun sellele, kuidas peame tulevikus edasi liikuma pärast Nizzat – pärast õnnestunud tippkohtumist. Niisiis, kuidas edasi? Laienemise tähtaeg on poliitiliste otsuste ja kogu senise tegevuse tulemusena juba püstitatud. See on aasta 2003. Tähtis on, et valmisolevad kandidaatriigid aastal 2003 ka Euroopa Liiduga liituvad, tagades seega usalduse Euroopa poliitilisse tahtesse ühineda. Sellega kohtuvad kaks põhiprintsiipi, mida EL on käesoleva laienemise puhul järginud. Esiteks, kõik kandidaatriigid on kutsutud ja see tähendab poliitilist otsust. Teiseks, igat riiki käsitletakse omaette, ja see tähendab poliitilise otsuse elluviimist liitumistingimustest lähtudes. Tegemist pole võidujooksuga kandidaatriikide vahel. Iga riik on valinud oma reformide sisu ja kiiruse, lähenedes Euroopa Liidule vastavalt oma võimalustele. On oluline, et radikaalseid reforme teostanud riigid saaksid Euroopa Liidult ka õiglase tunnustuse. Selline lähenemine kindlustab laienemisprotsessi dünaamika. Ja mis veelgi olulisem: see kindlustab Euroopa Liidu laienemisele usaldusväärsuse rahva silmis. Laienemine toimub alustel, mis on kõikidele arusaadavad. Sest, kallid kolleegid, peaaegu kõikides liikmes- ja kandidaatriikides esineb raskusi avaliku arvamusega. Tahan siin tsiteerida Jérōme Monod ja Ali Magoudi sõnu: 'Euroopa Liit ei ole ei vabariik, ega monarhia, ei ole riik, ega impeerium. See formaalse definitsiooni puudus kujutab endast olulist takistust mõista suveräänset võimu, mis vermib oma raha, kujundab diplomaatiat, juhib sõjaväge ja kujundab maailma majanduse ja kaubanduse poliitikat'. Rahvas tajub nii tänast tippkohtumist kui valitsustevahelist konverentsi kui sündmusi, mis käivad üle mõistuse. Sellest tulenevalt oleme olukorras, kus Euroopa areng esitab igaühele meist uued väljakutsed. Kellelegi ei anta võimalust leiba luusse lasta ja nautida seda, mida oleme saavutanud. Olgu majanduses, poliitikas, julgeolekus või ka sotsiaalsel, või loodushoiu alal. 'Kodanike kartus kaotada oma rahvuslikud omapärad kaob, kui uutele asjadele antakse nimed nii pea, kui nad ilma sünnivad', – julgen veel kord julgeda tsiteerida Monod' ja Magoudi mõtteid. Kuid selles pole midagi üllatavat, et 'uusi asju' kõheldes vastu võetakse. Ei võetud ju omal ajal varasemaidki laienemisi rõõmuhõisetega vastu. Küll kardeti massilist migratsioonilainet, ülejõulisi kulutusi, Euroopa Ühenduse nõrgenemist. Need kartused olid liivale rajatud ega ole paikapidavad ka praegusel laienemisel. Kõik siin esindatud kandidaatriigid on viimase aastakümnega läbinud silmapaistva arengutee. Me võime eeldada, et see areng ka jätkub. Poliitikutena oleme kohustatud mõistma inimest ja tema kõhklusi keeruliseks muutuvas maailmas. Ühest küljest peame neid kõhklusi mõistma, teisalt neist ka üle saama. See vastutus on meie õlgadel. Euroopa uuenemine ei ole asi iseeneses. See on Euroopa vastus muutuva maailma väljakutsele. Laienemine ongi Euroopa sisu, protsess ongi sisu, sest ei saa kunagi olema valmis Euroopat, rätsepa poolt selga õmmeldud Euroopa valmisülikonda. Lõpetan Victor Hugo sõnadega, mida ta lausus enam kui 150 aastat tagasi, 21. augustil 1849: 'Nüüdsest peale on suure poliitika, tõelise poliitika eesmärk see: saavutada tunnustus kõikidele rahvastele, taastada rahvaste ajalooline ühtsus ning liita see ühtsus tsivilisatsiooniga rahulikul teel'. Mu daamid ja härrad, meil on see võimalus nüüd olemas. Kasutagem seda. Tänan teid."
"Vabariigi President Eesti Kaubandus-Tööstuskoja 75. aastapäeva puhul 17. novembril 2000","Meri",2000,"Lp. Hr. Luman, Kaubandus-Tööstuskoja liikmed, Mu Daamid ja Härrad Mul on hea meel tähistada koos teiega Eesti Kaubandus-Tööstuskoja 75. aastapäeva. Kuigi 1925. aastal asutatud koja tegevus katkes vahepealsetel aastakümnetel, olete tänases Eestis saavutanud taas väärika koha. 2945 liiget on tõsine arv. Kui siia lisada, et koja liikmeskond annab üle 80% Eesti ekspordist, muutub selgeks, kui oluline roll Eesti majanduskliima kujundamises on Eesti Kaubandus-Tööstuskojal. Teie roll tänases Eestis on laiem kui üksikutel erialaorganisatsioonidel, sest te esindate Eesti majanduse laia spektrit. See võimaldab Kaubandus-Tööstuskojal jõuliselt kaasa rääkida seaduste välja töötamisel, majandusreformide läbi viimisel ning osalusdemokraatia kaudu riigi äriühingute ja sihtasutuste suunamisel. Oma esinduste avamisega Jõhvis, Tartus, Pärnus ja Kuressaares olete tõestanud, et äri saab ajada ka väljaspool Tallinna. Kaubandus-Tööstuskoda on korraldanud Eestit tutvustavaid seminare välismaa ettevõtjatele ning aidanud kaasa Eesti ettevõtete tegevuse laiendamisele välismaal. Selles on riik ja ettevõtted aktiivset koostööd. Mul on hea meel, et paljud siinviibijad on saatnud mind erinevatel riigivisiitidel, mille lahutamatuks osaks on alati olnud Eesti kui kaubandus- ja investeerimispaiga tutvustamine. Meie koostöö muutub järjest olulisemaks teel Euroopa Liitu. Liitumisprotsess esitab meile sisulisi nõudeid. Me ei pea mitte lihtsalt kooskõlastama oma seadusi, vaid peame ennekõike ette valmistama Eesti ettevõtteid Euroopa tugevale konkurentsile ning tarbijate ja keskkonna kõrgetele nõuetele. Euroopa Liit tähendab ennekõike kõrget elukvaliteeti ja järelikult ka mõtteviisi muutust. Tahaksin tänada kõiki neid ettevõtteid, kes on jõudnud oma äritegevuses nii kaugele, et peetakse võimalikuks toetada ka kultuuri, tervishoidu, teadust. Vabariigi Presidendi Kultuurirahastu on saanud mitmeid annetusi, mis on võimaldanud anda välja stipendiume ja toetusi ning senise suurima projektina korraldada Eesti maalikunsti tutvustavad näitused Tallinnas, Berliinis ja loodetavasti peatselt ka Pariisis. Nimelt on meie kunstinäitus on äratanud huvi ka Prantsusmaal ning president Chirac isiklikult on osutamas meile abi, et saaksime tutvustada Eesti kunsti Pariisis juba järgmise aasta suve hakul. See oleks meie järjekordne samm enese teadvustamisel Euroopa suurriikides läbi kultuuri, sest just ühine kultuuritaust on see, millel püsib Euroopa Liit ja tema ühisväärtused. Nagu teate, on Eesti seadnud endale eesmärgiks olla valmis liitumiseks Euroopa Liiduga 2002.aasta lõpuks. Mul on hea meel, et eelmisel nädalal toimunud riigivisiidi ajal Saksamaale kinnitasid mulle kõik sealsed riigijuhid, et Saksamaa toetab kiiret Euroopa Liidu sisemist reformi ning uute liikmete vastuvõttu vastavalt kandidaatide endi valmisolekule. Niisiis peame edasi töötama niisama tublilt kui seni ja veelgi tugevama perspektiivitundega. Mu daamid ja härrad, neil tingimustel tähistame Kaubandus-Tööstuskoja järgmist 80. juubelit juba Euroopa Liidus. Selleks soovin teile jõudu ja vastupidavust ning valmisolekut rinda pista uute väljakutsetega."
"Vabariigi President riiklikul õhtusöögil Belgia kuninga auks 10. juunil 2008","Ilves",2008,"Teie Majesteet Kuningas!Teie Majesteet Kuninganna!Ekstsellentsid,daamid ja härrad! On suur rõõm tervitada Teid Eestis. Loodetavasti kulges reis Belgia ja Euroopa Liidu pealinnast siia Euroopa Liidu idapiirile meeldivalt ja ladusalt. Nagu ühes heas Euroopas peab olema. Ja seda head Euroopat me olemegi üheskoos kujundamas – paremaks, turvalisemaks ja sõbralikumaks. Veel mitte nii väga ammu oli olukord Euroopas hoopis teistsugune – 60 aastat tagasi pidas toonane Belgia peaminister Paul-Henri Spaak, üks Euroopa Liidu “isadest”, ÜRO 3. peaassambleel “Hirmu kõne” all tuntud sõnavõtu (Discours de la Peur). Oma olemuselt oli see aga Suure Julguse kõne, milles peaminister Spaak teatas Nõukogude Liidu delegaadile, et Lääne murelikkuse põhjuseks on Nõukogude impeeriumi käitumine. Toona tänasid eestlased Belgiat ja tema julget peaministrit. Vabasse maailma pääsenud eesti pagulased tegid seda avaliku tänukirjaga peaminister Spaakile, kodueestlased ilma sõnadeta, oma südames. Tänaseks on see kõik jäänud minevikku ning kõneldes Euroopast, räägime me ennekõike Euroopa ühtsusest ja julgusest, seda ka välis- ja julgeolekupoliitika vallas. Meie eriline tänu kuulub Belgia solidaarsusele ja kindlameelsusele – Belgia ei tunnustanud kunagi Balti riikide, see tähendab ka Eesti, annekteerimist Nõukogude Liidu poolt. Me teame, et belglased ei karda ennast väljendada otse ja avameelselt, ei karda rääkida südamest. Samuti teame me, et belglased ei karda otsustamist. 2004. aasta kevadel, ajal, mil Balti riikide NATO liikmesus oli sisuliselt päevade kaugusel, kuid NATO oli endiselt raskuste ees, kas algatada Baltimaade õhuturbemissioon, oli just Belgia see, kes julgelt ette astus ja vabatahtlikuna esimesed lennukid Balti taevasse saatis, murdes sellega patiseisu. Selle otsuse tulemusi näeme-tunneme me iga päev. Me oleme selle eest südamest tänulikud ja ei unusta seda iial. Tänu oma riigi asukohale otse Euroopa ristteel ning sellest tulenevale kogemusele on belglased alati olnud veendunud eurooplased ning osalenud nii ELi kui ka NATO asutamises ja ülesehitamises. Võin kinnitada, et eestlaste toetus Euroopa Liidule on mitte ainult kindel, vaid ka kasvav, nii nagu ka Eesti liikmesusele NATOs, kus meie riigid osalevad Afganistanis ISAFi vägede julgeoleku tagamise ja stabiliseerimisoperatsioonides. Meid ühendab nii ajalooline kui poliitiline kogemus. Aga eelkõige inimesed selle taga, kes oma vaimsuse ja tarkuse, oma olemasoluga, on andnudki meile meie poliitika ja meie ajaloo. Meil on palju head, mis meid ühendab. Me oleme infotehnoloogia riigid ja samas ka sadama- ja mereriigid. Mõlemas vallas on meil ettevõtteid, kelle suhted on tugevnemas. Usun, et Teie visiidiga kaasnev äri- ja teadusseminar annab selleks olulise panuse. Kui keskaegses Hansaliidus kauplesid Tallinna, toona Revali kaupmehed, vilkalt Antwerpeni ja Brüggega – ning meie pealinna arhiivis on seda tunnistamas mitmed ürikud –, siis miks ei peaks meie ärisidemed edenema ka tänapäeva EL suures võrgustikus, kus kahepoolsetel suhetel on samuti väga oluline koht. Lubage mul nüüd peatuda lühidalt meie rahvaid ja kultuure ühendavatel inimestel ja meie ühistel väärtustel. Juba 1484. aastal asus Revalist Brüggesse teele meister Hans Memlingi juurde õppima isa poolt Madalmaade päritolu, toona 15-aastane Michel Sittow, kellest sai esimene rahvusvahelise tuntusega Eesti alalt pärit kunstnik ja kes töötas tolle aja õukondades Mechelenis ja Madridis. Madalmaades loodud kunstiväärtused hakkasid Maarjamaale jõudma juba keskajal. Meie muuseumides leidub mitmete Madalmaade meistrite teoseid. Oma erakordsuse tõttu väärivad eraldi äramärkimist Tallinna rae Madalmaadest tellitud piltvaibad, millest igasse on sisse kootud Tallinna vapp ning valmistamiskoha Enghieni tähis. On suur õnn, et need 1547. aastal valminud vaibad on säilinud ja me saame neid ka Teile näidata. Kaasaegsed kunstisidemed on mõistagi dünaamilisemad, nii nagu aeg ise: eelmisel aastal oli Namuris rahvusvaheliselt tuntuima Eesti kunstniku, graafik Eduard Wiiralti tööde näitus. Ja sama, 2007. aasta alguses saime meie siin Tallinnas tutvuda Felicien Ropsi töödega. Wiiralti ja Ropsi loomingus ja maailmanägemises on muide üllatavalt palju ühist. Teie Majesteet, Teie visiit on meie jaoks suur ja oodatud sündmus. Teame, kui armastatud Te oma rahva hulgas olete, olles riigi ja selle ühtsuse sümbol. Lugupeetud Kuninganna, oleme palju kuulnud Teie pühendumusest heategevusele. Teie südames on lapsed, haridus, meie tulevik. Teie avarast pilgust ja teadmistejanust annab tunnistust ka Teie homne visiit Kesk-Eestisse. Meile on hästi teada ka Teie aktiivne töö kaunite kunstide toetajana. Soovime Teile energiat ja edu Teie õilsas tegevuses. Lubage mul lõpetuseks meenutada aega umbes sada aastat tagasi, kui alles noor eesti kultuur oli otsustavalt pöördumas näoga Euroopa poole. Tolle aja tooniandvad „noored vihased mehed”, keda me täna teame nime all Noor-Eesti, otsisid eestlaste teed Euroopa kultuuriruumi. Noor-Eesti deviis kõlas: „Olgem eestlased, aga saagem ka eurooplasteks!“ Selles seoses on meil tavaliselt kombeks rääkida Prantsusmaast ja Pariisist. Enamasti unustatakse sealjuures, et eesti kirjanduse ja eriti teatri ning kogu Noor-Eesti ideoloogia arengus mängis olulist rolli suur belglane Maurice Maeterlinck, kelle „Sinilindu“ ja teisi näidendeid lavastatakse Eesti teatrites ikka ja jälle. Nõnda siis andis Maeterlinck, ise seda teadmata, oma panuse ka meie eurooplasteks saamiseks. Soovin Belgia rahvale õnne ja armastust ning kutsun ühinema toostiga Belgia kuninga ja kuninganna terviseks, Belgia rahva auks, meie kõigi hüvanguks!"
"Vabariigi President NATO peasekretäri Javier Solana auks antud õhtusöögil Kadriorus, 16.aprillil 1996","Meri",1996,"Kõrgesti austatud peasekretär, kallid külalised. Ma tean, et tänase päeva jooksul on see teile juba kolmas Kesk- ja Ida-Euroopa maa. Järelikult olete te väsinud ja ootate mu kõne lõppu veel enne, kui seda olen alustanud. Julgeolekut on võrreldud hapnikuga, mille puudumist tajutakse alles lämbumisel. Siis, nagu teame, on juba hilja. Seepärast peab hapniku vajadust aeg-ajalt keegi meelde tuletama, ja ilusa ilmaga on see eriti tänamatu töö. Euroopas on aastaid valitsenud ilus ilm. Seepärast ongi Euroopas tekkinud illusioon, et lämbumisohtu pole enam olemas. Ja need vähesed poliitikud, kes möönavad julgeolekuriske tänapäeva Euroopas, teevad seda nostalgiliselt, peaaegu igatsedes vana hea Nõukogude Liidu stabiilse konfrontatsiooni aegu. Eestile, erinevalt Otto von Bismarckist, ei ole Euroopa pelgalt geograafiline kontsept. Eestile tähendab Euroopa ühiste väärtuste lakkamatult laienevat protsessi. Olgu selleks võrdkujuks kasvõi Fred Hoyle“i paisuv universum. Liikumatus on tardumus, on otsustusvõimetus. Selle nimi ei ole enam stabiilsus, vaid kollaps. Teil, peasekretär, ja minul on kitsam valikuvõimalus: emba-kumba, kas tulevikku kujundame meie või kujundab tulevikku totalitarism. Kompromissi ei ole, sest ei ole paigal seisvat tulevikku. Niisugust tulevikku, mille eest võiks põgeneda. Kui me ise tulevikku ei kujunda, kujundatakse seda meie eest. Vene välis- ja kaitsekomisjoni hiljutine ülevaade on seadnud eesmärgiks endise Nõukogude Liidu taastamise aastaks 2005. Ma nõustun endise Nõukogude Liidu restaureerijatega ühes punktis: järgmised 5 aastat on saatuslikud aastad. Nad näitavad, kas Euroopas laieneb demokraatia või laieneb totalitarism. See kell tiksub juba, ja ta tiksub ka teie vestitaskus, härra peasekretär. Seepärast võin teile kinnitada: Eestis on piisavalt poliitilist tahet probleemi defineerida ja sellele lahendust leida. See ongi meie optimismi allikas. See ongi põhjus, miks me kavatseme kõiki Rahupartnerluse võimalusi kasutada ja kavatseme neid võimalusi ka avardada. See ongi põhjus, miks me algusest peale oleme deklareerinud oma kindlat tahet saada NATO liikmesriigiks. See ongi põhjus, miks me ei lase Euroopa kellal seisma jääda. Oleme valmis üles keerama ka neid kelli, mis on peidetud vestitaskutesse. Erinevalt Euroopast me teame, kui vähe on Euroopale jäetud aega ärkamiseks. Härra peasekretär, tõstan klaasi Põhja- Atlandi alliansi terviseks, Euroopa terviseks!"
"Vabariigi Presidendi kõne Mehhiko Ühendriikide presidendi, Tema Ekstsellents dr. Ernesto Zedillo Ponce de Leóni antud õhtusöögil Mexicos 27. oktoobril 1995","Meri",1995,"Teie Ekstsellents, minu daamid ja härrad! Lubage, et alustan valdkonnast, mis enne, kui eesti poliitika mu endasse neelas, mulle kõige lähem oli -- kirjandusest. Kakskümmend viis aastat tagasi avaldas meie kirjandusajakiri ""Looming"" teie suure luuletaja Octavio Pazi värsse. Kui seda publikatsiooni Octavio Pazile näidati, olevat ta otsekui võlusõnu korranud üht eesti keelde tõlgitud rida oma luuletusest ""Viento entero"" /""Terve tuul""/. Luuletuse tõlkijaks oli üks eesti tänase luule silmapaistvamaid loojaid, minu hea sõber Jaan Kaplinski, ja see rida kõlas eesti keeles niimoodi: ALATI ON OLEVIK /El presente es perpetuo/. Selle reaga luuletus ""Terve tuul"" algab ja see rida kordub kinnituse ja loitsimisena läbi kogu luuletuse. Ma tean, et on olemas ka pragmaatilisem filosoofiline arutlus, et olevikku ei olegi, et ta pudeneb meie käes silmapilkselt minevikuks. Mulle meeldib siiski rohkem Octavio Pazi ja Jaan Kaplinski sõnastus. Eestlasena, Eesti Vabariigi presidendina on mul hea meel, et minu isamaa olevik on pärast pool sajandit kestnud okupatsiooni taas iseseisvuse kätte saanud riigi olevik. Okupatsiooni lõppemine ja iseseisva riigi staatuse taastumine ei ole ümberriietumine ega dekoratsioonide vahetus. See on pikk protsess, mis nõuab pingutusi ja aega, muutusi enda sees ja oma suhetes maailmaga. Muutusi, mille tulemusena mu kodumaa saab tagasi ka oma õige koha maailma rahvaste hulgas. Selles seoses on palju juttu olnud Eesti ja teiste Kesk-Euroopa riikide integreerumisest Euroopasse. Me kuulume Euroopasse juba üle 700 aasta, võiks muidugi veelgi kaugemale tagasi minna; me ei saa ju ometi integreeruda sinna, kuhu me oma olemuselt aastasadade vältel oleme kinnitunud. Kõndides ringi Eesti pealinna Tallinna vanalinnas õhkub Euroopat vastu arhitektuurist, igalt majalt ja kirikutornilt. Tallinn polnud mitte lihtsalt üks olulisemaist hansalinnadest, praeguses ajakontekstis on ta üks paremini säilinuid kaubandusliidu linnadest üldse. Kivi talletab ajalugu. Ühiskonna korraldust aga talletab ja hoiab õigussüsteem. Mu daamid ja härrad, Eesti on olnud üle 700 aasta osa rooma-germaani õigussüsteemist. See õiguslik alus on olulisemgi kui hästi säilinud gootika ja klassitsism. See õiguslik alus, mu sõbrad, on taimelavaks, kust võrsub kõik ülejäänu; see on meie praeguse riigi püsimajäämise, arengu ja edu eelduseks, aluseks ja otseseks garantiiks. Seega ei saa me rääkida integreerumisest Euroopasse. See, millest saab rääkida, on integreerumine ülemaailmsetesse julgeoleku- ja majandusstruktuuridesse. See ei ole niivõrd majandus- või julgeolekuküsimus, see on põhiliselt poliitilise otsustusvõime küsimus. Rääkides integreerumisest ülemaailmsete struktuuridega mõtleme eelkõige Euroopa Liitu ja NATOt. EL-i määratlevaks tähiseks on jõukus ja NATOl julgeolek. See, mis neil on ühist, on stabiilsus. Stabiilsus on EL-i ja NATO ühisosaks. Seda matemaatilist kujundit silmas pidades on Eesti eesmärk selge: ühinemine nii NATO kui EL-iga, ja seda nii ruttu kui võimalik ja nii aeglaselt kui vajalik. Neid muutusi kajastab ka minu riigivisiit teie maale, mis eestlaste teadvuses on alati eksisteerinud ainulaadse kultuurivaramuna, natuke salapärasena ja ääretult rikkana, otsatult üllatuslikuna. Tundes arusaadavat aukartust teie ajaloo ja kultuuri ees, tahan rahuloluga ütelda, et Octavio Pazi kõrval on meil tõlgitud mitmeid teisigi mehhiko poeete; et mehhiko luule näiteid võivad eesti keskkooliõpilased leida oma maailmakirjanduse õpikutest; et eesti keeles on ilmunud esinduslik valik mehhiko novelle ja mitmeid romaane; et eesti kirjandusteadlane, kadunud Ivar Ivask, kes poliitilise emigrandina Eestist eemal elas ja kelle akadeemilise karjääri tipuks oli õppejõutöö Oklahoma Ülikoolis, oli kirjavahetuses Mehhiko kirjanikega ja tutvustas nende loomingut sageli oma populaarses ajakirjas ""World Literature Today""; et vanas Tartu Ülikoolis võib nüüd jälle akadeemilise erialana õppida hispaania keelt. Te näete, mu daamid ja härrad, et Eesti vaatab üle mandrite ja merede teie poole, vaatab huvi ja süvenemissooviga. See on hea lähtealus ka meie suhete tugevnemiseks hoopis proosalisematel ja praktilisematel elualadel, mis on lahutamatud meie igapäevast. Juba täna tehtud töö järel on ilmne, et meil on palju võimalusi majanduslike sidemete alal ja et mõlemad pooled tahavad neid võimalusi kasutada. Täna kirjutasime alla tehnilise koostöö aluskokkuleppele, mis juba lähtubki eespoolmainitud aluselt. See on algus, see on olevik, mis kätkeb ka tulevikku. Me tugevdame sidemeid kahe maa ning vahest koguni kahe piirkonnagi vahel, mis geograafiliselt on teineteisest väga kaugel, ent samal ajal lähedad vaimult, lähedad ühtsussoovilt. El presente es perpetuo, ja see presente on ka meie tulevik. Tulevik, mis tõotab luua harmoonilise mustri, mis kogu kahekümnenda sajandi lõpu dramatismist hoolimata on ideaalina ikka meie silme ees. Alati on olevik. El presente es perpetuo. Aga alati on ka tulevik. Teie Ekstsellents, minu daamid ja härrad. Oma abikaasa ja enda poolt, Eesti Vabariigi delegatsiooni nimel tänan teid selle eest, et te olete jaganud meiega Mehhikot. Soovin teile edu ja õnne ja palun tõsta klaasid Mehhiko Ühendriikide ja tema presidendi auks ja terviseks."
"Vabariigi President Jüri Uluotsa põrmu ümbermatmisel Kirblas","Ilves",2008,"Lugupeetavad kohalviibijad. ""Tuleb hoolitseda selle eest, et midagi tegemata ei jääks, peab astuma kõik sammud, mis antud olukorras võimalikud."" See oli Jüri Uluotsa juhtlause poliitikas. See juhtlause iseloomustab kogu tema tegevust. See peaks iseloomustama meie tegevust ka tänapäeval. Elame ajas, millesse oleme sündinud ja ajame selle aja asju. Jüri Uluotsa päritolu oli tema aja eesti meeste jaoks tüüpiline. Tema saatuse tegi teistsuguseks tema töökus ja võimekus ning oskus teha õigeid valikuid paljude võimalike seast. Jüri Uluotsa kooli- ja ülikooliaeg oli noorte eesti haritlaste põhimõtteliste valikute aeg. Uluots oli maailmavaatelt alalhoidlik, põllumeestekogude erakonna liige. Asutava Kogu liikmena oli ta üks esimese põhiseaduse autoritest. Hiljem kuulus ta kolme Riigikogu koosseisu. 1936. aastal valiti Rahvuskogusse, 1938. aastal Riigivolikogusse. Viimase esimees oli ta kuni peaministriks nimetamiseni 1939. aasta oktoobris. Kutsumuselt oli Uluots õigusteadlane. Osa tema elutööst on sajad õpetatud ja eksamineeritud üliõpilased, mis aktiivse poliitilise tegevuse kõrval on õieti üks vägitükk. Pärast Hitleri-Stalini kokkulepet 1939. aasta augustis ja Balti riikidele peale sunnitud baasidelepinguid kutsuti Uluots peaministriks. Ta astus tagasi, kui Punaarmee Eesti okupeeris, ja lahkus pealinnast. See ta päästiski - 10. juunil 1941 andis NKGB välja tema ja ta perekonna küüditamise määruse, kuid kätte teda ei saadud. Pärast Eesti okupeerimist Saksa vägede poolt koostas Jüri Uluots koos mitme riigitegelase ja õigusteadlasega memorandumi Eesti seisundi kohta. See läkitati Saksa võimudele. Memorandumi sisuks oli palve Eesti omariikluse taastamiseks.Seda palvet kuulda ei võetud. Sõja vallandajad jätsid endale õiguse ise otsustada uue Euroopa nägu. Rataste vahele jäänud väiksematele jäi lootus Wellesi deklaratsiooni ja Atlandi Harta kehtivusele. Jäi lootus, et Lääne ja Stalini sõprus demokraatia ja totalitarismi reesuskonflikti tõttu peatselt laguneb. 1944. aastal tuli sakslastele Uluots meelde. Temalt kui Eesti viimaselt peaministrilt nõuti Saksa mobilisatsiooni toetamist. See oli Uluotsa elu raskeim valik. Sissetungiv Punaarmee ei ähvardanud mitte ainult Wehrmachti. Eesti vallutamine Punaarmee poolt oleks tühistanud lootuse Eesti riikluse taastamisele sõjajärgsetel rahuläbirääkimistel. 1944. aasta veebruaris ei olnud Saksamaa tingimusteta kapituleerumine sugugi kindel. Teine rinne ei olnud veel avatud ja Soome oli Saksamaa liitlane. Teiselt poolt tähendas toetus mobilisatsioonile toetust lääneliitlaste vastasele. Ainult demokraatlik Lääs sai olla Eesti iseseisvuse taastamise garanteerijaks. Nagu ta ju lõpuks oligi. Oma 7. veebruari raadiousutluses ütles Uluots: ""Mobilisatsioon peab toimuma just praegu, Eesti ja Saksa vahekorrad saavad leida korraldamist edaspidi. Sõjalist jõudu on praegu vaja. Kui kommunistlik võim meie maa ja rahva vallutab, siis on kõik kadunud; ei ole siis võimalik eestlastel end mobiliseerida ega ka eestlastel midagi korraldada."" 20. aprillil 1944 fikseeris põranda all kogunenud põhiseaduse järgne Valimiskogu Jüri Uluotsa Eesti õigusliku järjepidevuse kandjaks. 19. augustil 1944 ütles ta oma raadiokõnes: "" ... pärast sõda tuleb jälle korda looma hakata rahvaste keskel ja siis pääsevad jälle õiguslikud põhimõtted maksvusele. Õigusest võib küll olla mitmesugune arusaamine, kuid üks põhimõte peab jääma domineerima, kui üldse tahetakse korda luua ja see on: igaühele oma. Ja meie ei tahagi muud."" Eesti kontinuiteet säilitati kompromissitult läbi okupatsioonide. Seda ei kantud üle ei Nõukogude Liidu ega ka Hitleri Saksamaa marionettidele. Ilma juriidilise järjepidevuseta ei oleks meil ka järjepidevust de facto. Me elaksime nn kolmandas riigis, kus Eesti Vabariigi õiguslik kord kõigis oma ilmingutes ei loeks mitte raasugi. Elaksime de novo riigis, kus 24. veebruar oleks lihtsalt üks päev ajalooõpikutes. Isegi sinimustvalge oleks pealeehitis. Õnneks nii ei läinud Me elame ka täna riigis, mille ""Manifesti kõigile Eestimaa rahvastele"" kuulutas välja Päästekomitee. 1941. ja 1944. aastal astuti Eesti Vabariigi alleshoidmiseks kõik sammud, mis antud olukorras olid võimalikud. See on Jüri Uluotsa ja tema kaasvõitlejate teene. Nüüd on Jüri Uluots kodus tagasi. Rahu ja vaikust talle ja tema lähedastele."
"e-Eesti Esitluskeskuse avamisel Ülemiste City-s Tallinnas","Kaljulaid",2019,"Nagu te näete, siis ühtegi paberit mul ees ei ole ja kõikide Eesti poliitikute kohustuslik oskus on suuta Eesti e-riigist rääkida 5, 10 või isegi 45 minutit ilma ühtegi paberit kasutamata. Meil kõikidel on ajukäärudesse salvestunud lühemad ja pikemad vestlused teemadel e-riik ja selle võimalused teiste riikide kodanikele; e-riik ja selle areng Euroopa Liidus; EIDAS (e-identimise ja e-tehingute jaoks vajalike usaldusteenuste määrus) ja sellega liitunud riikide suurepärased saavutused innustuseks teistele; e-riik ja selle võimalused võitluseks kliimamuutustega; e-riik kui meetod selleks, et kaitsta oma dokumente orkaanide, maavärinate ja kõige muu sarnase eest; e-riik ja e-lahendused, et tagada tütarlastele kooliharidus võimalus osaleda tööturul; e-riik ja selle võimalused kaasata puuetega inimesi paremini meie ühiskonnaellu. Need on meie enda räägitud lood ja meie enda inimeste elu ning tegelikkus, mida väga paljud maailmas imetlevad. Kõik, kes me täna siin oleme ja neil teemadel kõneleme, teame ka seda, et inimesed liidavad siia juurde omi müüte ja võimekusi, mis meie e-riigil kahjuks veel olemas ei ole. Näiteks ei ole meil veel kooliprogramm kuni gümnaasiumi lõpuni internetis erinevate harjutuste ja arvutimängudena kättesaadav. See on elementaarne ja selliseid tavalisi haridust pakkuvaid koole, küll rikkaid erakoole, maailmas juba leidub. Meil veel ei ole, aga minu arvates peaks olema ja kutsun ka siinviibivaid inimesi meie otsustajatelt nõudma, et selline kool ometi kord oleks. Kui meie e-kodanik asub kusagil mujal maailma füüsilises punktis, siis ta tahab lisaks valimisele ja juhilubade uuendamisele pakkuda kindlasti oma lastele ka eestikeelset haridust. Me teame täna, et eesti keelt on internetis kümme korda rohkem võrreldes meie endi suhtarvuga maailmas. See võiks ka niimoodi jääda ning täis e-kool on selle üks vältimatu ja vajalik eeldus. E-riigi kuvand maailmas ei ole ainult positiivne. Me oleme ilmselt kõik pidanud tegelema bitcoini lahutamisega oma e-riigist. Samamoodi kuulsin alles paar päeva tagasi ajakirjaniku käest küsimust: „Teil on ju see suur rahapesu probleem, sest kõik need e-residentidest vene kodanikud pesid Danske pangas raha?“ Ja ma ei ole päris kindel, et ehkki suutsin peast esitada need aastaarvud, mil see kõik toimus, minu selgitust sellegipoolest usuti, et selliseid tegusid teevad ikkagi klassikalised pankurid klassikaliselt omavahel kusagil kohtudes ja tehes tehinguid, mis päevavalgust ei armasta. Samal ajal kui `e` on võrdlemisi läbipaistev. See kõik, mis meil on, teeb Eesti riigi ausaks, läbipaistvaks ja kiirelt toimivaks. Mul on hea meel selle üle, et meie eeskuju on hakatud Euroopas järgima, eelkõige muidugi Põhjamaade poolt. Seda põhjusel, et Põhjamaade ettevõtjad käivad siin tootmas ja saavad siin riigiga asjad aetud ilma suurema bürokraatiata, kodus aga on kõik paberist. Nii areneb Põhjamaade klaster e-Euroopas oluliselt kiiremini kui mujal. Päris olulist konkurentsi ähvardab pakkuda Prantsusmaa, kes mõistab väga kõrgel tasemel meie ühise e-riigi selgroogu ja filosoofiat. Saksamaal on küll id-kaart olemas, aga seda ühise selgroo filosoofiat ma seal niimoodi ei taju kui Prantsusmaal. Kui ütleme, et Põhjamaad aitasid meid 90ndatel majanduslikult järele, siis nüüd on meie poolt tagasi maksmise aeg selles mõttes, et veame neid nüüd iseendaga koos 21. sajandisse ja suuremasse paindlikkusse, mida on e-riigina mõtlemiseks ja toimimiseks vaja. Need ruumid siin saavad olema täis inimesi Beninist, Senegalist, Vanuatult ja mujalt. Tean seda seetõttu, et olen ise käinud ja nad siia kutsunud. Vabandan, et olen teile kõvasti tööd tekitanud, aga kavatsen seda ka edaspidi teha. Käes on aeg, kus me enam ei taha, et tuldaks meie õue peale tehaseid ehitama. On aeg minna ja võtta teiste riikide inimesed oma ettevõtete heaks tööle ja seda kas internetis või päris maailmas. Niipidi käib arenenud riigi majanduse kasvatamine. Jõudu kõikidele!"
"Vabariigi President Eesti Teaduste Akadeemia 60. aastapäeva pidulikul üldkogu istungil Tallinnas 22. oktoobril 1998","Meri",1998,"Härra president ja akadeemikud! Lugupeetud Riigikogu esimees, peaminister ja äsjavalitud välisliikmed! Te seadsite mind natuke halba olukorda, sest kui ma siia tulin ja mõtlesin, mida ma võiksin teile öelda niisugust, mida te ei tea, siis Eesti Teaduste Akadeemia täiskogu ja tema külaliste ees on mul kaunis raske määrata, mida mul veel on öelda jäänud. Ma tahaksin teid kõigepealt õnnitleda 60. aastapäeva puhul. Ja samas kohe küsimärgi asetada, sest mulle ei ole kunagi meeldinud ajaloo elava keha tükeldamine nagu raiepakul. Aga muidugi ajaloos ja eriti riigi ajaloos tuleb seda teha. Eesti Teaduste Akadeemia on Eestimaal elanud ja arenenud teaduse üks vorm ja Akadeemia tõenäoliselt on praegu kohane vorm. Mul on heameel, et Kaubandus-Tööstuskojas 1938., juba tormieelsel aastal rajatud Akadeemia oma kontinuiteedi on taastanud ja töötanud edasi. Mul siia sõites siiski terendas üks võimalik teema ja see on ka teie poolt korduvalt ja mitmes aspektis läbi arutatud. See on küsimus teaduse efektiivsusest. Missuguse Pariisi etalonmeetriga me mõõdaksime teaduse efektiivsust? Niipea, kui seda hakkavad erinevad akadeemilised instituudid tegema, saab iga instituut tulemuseks, et ta on kõige efektiivsem. Turumajandus! Siis tuli mulle meelde see, kuidas meie avalikkus on iga kord tundnud ennast teravalt puudutatuna, kui ÜRO on avaldanud oma aastaülevaate, mis peab määrama erinevate populatsioonide elukvaliteedi, ja kus me oleme ennast alati leidnud kusagil Kirgiisia naabruses. Kui arvestada, et Kirgiisia on võetud WTO, st World Trade Organization'i liikmeks, siis ma oletan, et Eesti on Kirgiisiast natuke tagapool elukvaliteedi poolest. Mida meie natukene piiratud ajakirjandus on teie ees maha vaikinud, on see, et Saksamaa Liitvabariik sai selles sitkes võitluses täiesti auväärse 53. koha. Nii et pead püsti! Aga ikkagi, miks just kvaliteet ja mis on teaduse efektiivsus? Mulle tundub, et me võiksime sellest lähtuda, et teadus on sündinud koos inimesega ja juba sellepärast on põhjendatud see küsimärk, millele ma ennist viitasin. Kui te oma ärklitoast vaatate selles suunas, siis te näete dominiiklaste kloostrit, mis oma üliõpilasi saatis edasi - ehk nagu praegu öeldakse - doktorantuuri Pariisi ja Oxfordi. Need olid kohad, kus katedraalidest kasvasid välja kateedrid ja ülikoolid, ja millega Eesti oli akadeemilises vahetuses sellele ajale omaste vormide kohaselt juba 13. sajandil. Ma mäletan, et 1952. aastal, kui meie ülikool, mis oli läbi teinud tubli nõukoguliku noorenduskuuri, tähistas juubelit, sattus mulle kätte ühe mu sõbra kokkupandud broshüür Tartu botaanikaaiast, kus oli öeldud, et Tartu botaanikaaed on üks vanimaid botaanikaaedu, mis oli siis ja siis juba asutatud. Mind torkas see valusalt, sest Eestis ei olnud ju ühtegi kloostrit, millel ei oleks olnud oma botaanikaaeda. Ja need olid botaanikaaiad. Ärgem unustagem, kus Mendel oma avastusi tegi. Teiste sõnadega, ma tahaksin, et me näeksime muutlike vormide taga ühte muutmatut vajadust - teaduse vajadust. Ma võiksin siia juurde veel öelda, missuguse vaimustusega ma vaatasin, kuidas eskimo lapsed nülgivad merelt saagiks saadud morska. Nad tegid seda kindlasti professionaalsemalt, kui Zooloogia ja Botaanika Instituudi vastava eriharidusega teadlased. Ja see kindlasti oli teadus. See on kindlasti teadus, kui seesama eskimo või tshuktsh tähtede või meteroloogiliste nähtuste järgi suudab eksimatult oma teed koju minna. Kõik teadlased, kes karmides tingimustes juba meie päevil on püüdnud koduteed leida, ei ole mitte õnnelikult koju jõudnud. Ma tulen väga ootamatu järelduse juurde, et see aeg, mis mind tõsiselt on alati paelunud , see tõeline ajalugu ehk esiajalugu kõneleb sellest, et inimene ilma teaduseta ja ilma teaduslike teadmiste kumuleerimiseta ei oleks saanud ju aja painele üldse vastu seista. Ja neid populatsioone on meil ju küll ja küll, kes ei olegi jõudnud kirjutatud kultuuri tasemele. Nad on välja surnud põhjustel, mida tasub uurida. Ma tahan sellega öelda ainult seda, et mida kaugemale minevikku me läheme, seda kummalisema järelduse juurde me jõuame ja nimelt: teadus oli märksa demokraatlikumalt ja ennast laiendavamalt üle oma populatsiooni liikmetest. Võib-olla tuleneb sellest ka see sisemine harmoonia, mis iseloomustab väga peenelt neid populatsioone, mida me nimetame primitiivseteks kultuurideks. See sisemine harmoonia nende endi vahel ja nende suhetes loodusega. Ma arvan,et see suhe teadusega on uurimist väärt teema: teadus ja ühiskond. Mulle tundub, et praegu, meie suure tagasivõidetud vabaduse taustal käib Eesti teaduse kahekõne Eesti rahvaga tuhmunud häälel. Tõttöelda ei teegi see mind väga murelikuks, sest ma saan ju aru, et ajalooliselt me vaatame ühte ajaloo sekundi väikest murdosa. Et see on õigupoolest kevadine suure vabaduse õhina hoog, mis on meie ühiskonda vallanud, ja et selles täielikus vabaduses on juba seemendatud vabaduse organiseerimise vajadus. Siia sobib päris hästi ühe Saksamaal sündinud juudi tsitaat,et vabadus on tunnetatud paratamatus. Ma vist ei tarvitse autorit nimetada. Mul on väga suur usk Eesti teaduse efektiivsusesse, sest ma näen Eesti rahvas juba igatsust sellest varakevadisest vabadusest tagasi jõuda tunnetatud paratamatuse juurde. Rahvas ootab teilt tugevat sõna. Ma ei ole mitte see, kes tahaks rahva nimel rääkida, aga teadlane Eestis on kooliõpetaja ruudus. See koht kuulub teile ja ma soovin teile suuremeelsust ja töökust. Ma ei tea, kas teadlastele võib usku soovida? Kui võib, siis usku tulevikku, sest tulevik nagunii on meie kätes."
"Vabariigi President emadepäeva kontsert-aktusel Estonia kontserdisaalis 8. mail 2011","Ilves",2011,"Kallid emad ja vanaemad! Olen emadepäeval teie poole pöördunud pigem isiklikult – poja ja isa rollis – kui nii-öelda ametlikult, presidendina. Ilmselt on selle põhjuseks emadepäeva isiklikkus ja tunded, mida ametlikult, saati siis ammendavalt on pea võimatu sõnastada või riigivõimu tasandil kuidagi kehtestada. Seda, et Sina, ema, hoiad hoolega koos meie perede peret, meie maad ja rahvast. Aitäh, nii tänase kui kõikide teiste helgete päevade eest. Aitäh selle kindlustunde eest, mida iga ema ainuüksi oma olemasoluga loob ja igaveseks me tunnetesse talletab. Ometi tahan ma täna kasutada mulle antud võimalust ka enamaks kui siira tänu edastamiseks. Ma tahan julgustada kõiki, aga eriti emasid ja vanaemasid, olema senisest veelgi nõudlikumad asjades, mida me saame ja võime ise muuta, tehes elu paremaks ja hoolides oma lähedastest. Mu head Eesti emad ja vanaemad! Tervis on me elulaadi ja elukvaliteedi alus ja öeldis. Me teame iseseisva riigi vabade ja vastutustundlike kodanikena juba päris hästi, et arstid, haiglad ja laiemalt kogu meie tervishoiusüsteem on vaid üks, kuigi äärmiselt oluline osa meie tervisest. See osa, mis tegeleb paljuski tagajärgedega. Teise ja palju suurema osa panustame me iga päev ise. Ühelt poolt end liigutades, teiselt poolt süües ja juues. Inimorganism on loodud liikuma. Mis jääb seisma, jääb varem või hiljem lõplikult seisma. Ärme jää. Läheme välja, võtame pereliikmed kaasa. Liigume. Ka täna. Ma mõistan, et toidu teema on Eestis valusalt seotud majandusliku olukorra ja meie käsutuses oleva ajaga. Enamiku emade ja paljude isade õlul lasuv koorem ja sellega paratamatult kaasnev väsimus sunnib peale odavamaid, lihtsamaid ja käepärasemaid valikuid. Aga ma tean ka, et valik tervise kasuks ei sõltu alati vaid hinnast ja ajast. Sageli piisab vaid väikestest ja täiendava kuluta muudatustest pere elukorralduses ja toidulaual. Liigsed kogused suhkrut, soola ja rasvu, kunstlikest säilitus- ja värvainetest rääkimata, laastavad me endi, aga eriti me laste tervist samamoodi, nagu puurib kivisse augu pidevalt tilkuv vesi. Aidakem oma nõudlikkusega ka Eesti toidu tootjaid teha seda, mida nad suudavad ja väga hästi oskavad: pakkuda üha suuremat tervislikku valikut. Õiget söömist õpitakse ikka kodus. Leidlikkust pole Eesti emadel kunagi nappinud. Mu daamid ja härrad, head sõbrad! Hariduse ja õppimise puhul pole võimalik olla liiga nõudlik. Vajadusel tuleb olla ka kriitiline ja pahane. Just emad kannavad endas seda kultuuri alust, mis eelneb haridusele, kuid milleta haridust olla ei saa. Ema keel annab helistiku, milles inimese hing hakkab mängima oma elu lugu. Meil kõigil on õigus eeldada, et need, kellele me oleme oma asjade haldamiseks andnud voli ja õiguse, kõnelevad meiega meie keeles. Selgelt ja arusaadavalt. Ühelt poolt tõesti otseselt seda, et halduse ja riigi keel peab olema selge ja arusaadav. Seadused pole juristidele, need on meile kõigile. Elav keel ei tähenda vaid seda, et see kusagil tekib, vaid seda, et keelt luuakse. Aga teisalt ja konkreetsemalt pean täiesti lubamatuks seda keelt, milles on kõneldud sügisel kooli alustavate laste ja nende vanematega. Täiesti lubamatu on see segadus, mille on külvanud valitsejad, kohalikud või siis muud, eriti siin Tallinnas. Õigem oleks küll öelda: pole kõneldud, sest iga kõnelemine kätkeb loomuldasa pürgimust selguse suunas. Siin on see pürgimus olnud midagi hoopis muud, ja see on lubamatu. See on toonud kodudesse ebaselgust, emadele muret ja lastele hirmu. Hirmu kooli ees ja ebakindlust oma võimete suhtes. Meie emad, lapsed ja kodud väärivad paremat kohtlemist. Me ei tohi enestele lubada vaid ilusaid sõnu emadepäeval. Emade ja koos sellega oma rahva, oma ühiskonna ja oma tuleviku väärtustamine on me igapäevaelu pärisosa. Mõelgem täna sellele, kui ulatame emadele lilli ja kui ütleme kauneid tänusõnu. Meie emad, me naised, me vanaemad ja tütred on uskumatult tublid, targad ja ilusad, et väärida tunnustust ja tänu nii lillede kui sõnade kujul, aga eelkõige väärivad nad seda meie igapäevastes tegudes. Ilusat emadepäeva kõigile!"
"Vabariigi President Valgetähe IV klassi ordeni üleandmisel Johannes Piiperile 3. juunil 2002 Kadriorus","Rüütel",2002,"Lugupeetud Johannes Piiper Jälle kord võime uhkust tunda eesti teadusliku mõtte taseme üle. Muidugi, tänapäeva teadus ei tunne kaugusi ega keelebarjääre. Siiski on meile, väikerahvale tähelepanuväärne, et Tartu Treffneri Gümnaasiumi poiss on saavutanud hingamisfüsioloogia ning võrdleva füsioloogia alal rahvusvahelise tunnustuse ja jõudnud nii kõrgele tippu. Kõrvuti eduka teadustööga olete olnud aktiivne teadusadministraator - juht. Nii ei ole Teile ka presidendi amet võõras olnud. Te olete istunud rahvusvaheliste erialaühingute nagu Kopsu- ja hingamisuuringute ühing ja Rahvusvahelise kudede hapnikuvahetusuuringute ühing presidendi toolil. Olete olnud ka mitme rahvusvaheliselt tunnustatud ajakirja toimetuskolleegiumi liige ja korraldanud rahvusvahelisi teadusüritusi. Olete olnud aktiivne ja väsimatu. Aukartustäratav on Teie avaldatud teadustööde maht - ligemale 600 publikatsiooni. Samas ei ole te meie rõõmuks unustanud oma sünnimaad ja sidemeid siinsete teadusringkondadega. Olete Eesti Teaduste Akadeemia liige. 1994. aastal valiti Teid Tartu Ülikooli audoktoriks. Hea Johannes Piiper. Eesti tänab teid ja mul on hea meel anda Teile Eesti Vabariigi nimel üle Valgetähe IV klassi orden."
"Vabariigi President Tallinn Music Week’i konverentsil „Creative impact“","Kaljulaid",2018,"Imetore on näha siin nii palju muusika, kunsti ja ideede sõpru. Tere tulemast Tallinnasse! Aga lubage mul kutsuda teid alustuseks hoopis siit tuhandeid miile eemale, USA Tennessee osariigi edelaossa, sest just sel nädalal viiskümmend aastat tagasi pidas Martin Luther King Jr seal oma viimase ja ühe kõige võimsama kõne. Väljas oli meeletu äikesetorm, kui ta tol õhtul Memphises lavale astus, keset mustanahaliste prügivedajate streiki ebaõiglaste töötingimuste üle. Just seal ütles ta sõnad, mis seisavad nüüd tema memoriaalil Washington DC-s, kus need kohe silma hakkavad. Need sõnad tuletavad meile meelde, et inimkonnal tuli – ja tuleb endiselt – valida mitte vägivaldse ja vägivallatu käitumise vahel, vaid vägivallatu käitumise ja mitteolemasolu vahel. Järgmisel päeval tapeti ta oma motelli rõdul. Tema viimasteks sõnadeks jäi soovitus muusikule mängida õhtul toimuma pidanud miitingul üht gospelilugu – ""Mängi seda hästi ilusasti!"". Me kõik teame Memphist kui rock'n'roll'i ja soul-muusika sünnilinna. Need pole olulised üksnes muusikastiilidena, vaid ka muutuste loojana. Meie jaoks, kes me võime süüa oma lõunasööki seal, kus ise tahame, on raske ette kujutada seda ebainimlikku alandust, millega inimesed sealkandis tol ajal silmitsi seisid. Kuid tegelikult see polnudki nii ammu. Kõik need eraldi joogikraanid ja sissepääsud kinno, või loomaaiad, kuhu mustanahalised tohtisid siseneda vaid selleks, et puhastada puure. Otsene hirmutamine ja vägivald. Mõelgem, milline pingutus – ja seega ka kui palju muljetavaldavam – oli vastata sellele kõigele... armastusega. Just armastusele – rõõmule armastusest, usule armastusse, lootusele armastuse järele – keskendub soul-muusika. Need, kes jutlustasid vägivallatut teed õigluse juurde, kõnelesid sellest, kui oluline on puudutada inimeste südameid. Armastuse puudumine sünnitab võhiklikkust. Võhiklikkus sulgeb meie silmad ja kõrvad seal, kus saaksime aidata maailma paremaks muuta. Tulgem nüüd tagasi Tallinnasse. Vaieldamatult tunneme me muusika väge muutuste loomisel siin ka oma isiklikust kogemusest. Lõppeks teatakse ju meie 30 aasta tagust taasiseseisvumisele viinud liikumist kui „laulvat revolutsiooni"". Ma olen tõeliselt uhke selle üle, et Tallinn Music Week – The Guardiani läinudnädalase hinnangu põhjal üks Euroopa parimatest linnafestivalidest – toimub juba 10. korda. Olen väga uhke selle üle, et see festival on kujunenud loominguliseks keskuseks, kus tuuakse kokku värske mõtlemine muusikast, majandusest, meie linnade tulevikust ja keskkonnamuutustega toimetulemisest. Selleaastane muusikasündmus keskendub säästliku arengu eesmärkide saavutamisele. Paarikümne aasta eest andsid rahvusvahelised organisatsioonid välja lühikese loendi eesmärkidest aastatuhande vahetuseks. Neid ei olnud palju – trükituna mahtusid need ära umbes rongipileti suurusele paberitükile. Ühe eksemplari leidsin oma toolilt IMFi aastakoosolekul, see oli vist 1999. aastal. Mõni neist eesmärkidest sai täidetud tänu sellele, et maailma liidrid keskendusid vabakaubandusele ja majanduskasvule. See on tõstnud elatustaset kõikjal maailmas. Mitte küll tasemele, mida enamus meist siin naudib, aga vähemalt tasemele, mis on oluliselt vähendanud nälgimist ja teisi kannatusi, ennekõike Aasia riikides. See kasv ei ole aga alati taganud inimestele võrdseid õigusi. Mitte kõik neist, kes nüüd ei nälgi, ei saa end vabalt väljendada ega olla vabad klassi, rahvuse või usu põhisest diskrimineerimisest. Need asjad – nende jaoks on vaja plaani, ainult majanduspoliitikast ei piisa. Ja ometi liiguvad inimesed ise, eriti nüüd, kus nad saavad paremini süüa, Maslow' püramiidi mööda üles. Inimesed ei anna alla – nad seavad pidevalt kahtluse alla ühtede inimeste õigust teisi rõhuda. See toob kaasa tragöödiaid, see toob kaasa surmajuhtumeid, ja ometi ei loobu inimkond inimlikkuse poole pürgimisest. Martin Luther Kingil oli õigus – inimkond ei saa end turvaliselt tunda enne, kui kõikjal valitseb õiglus. Möödunud aastal laastas sõda Süüriat. Rohingjasid tapeti ja aeti oma kodudest välja. Aafrika on, nagu alati, teistest maha jäänud. Teate, me ei oska kunagi pidada kalliks seda, mida meil on palju. Näiteks siin, Eestis, ei saa puhas joogivesi sellist tähelepanu, nagu see vääriks. Väga sageli vett raisatakse, sest seda on siin palju. Kui ma Aafrikas käisin, oli mul tunne, et seal koheldakse samamoodi noori inimesi. Kuna neid on Aafrikas nii palju, ei suhtu ühiskond neisse sellise armastusega, mida nad väärivad. On ekspluateerimist, koolihariduse puudumist, laste müümist, surma. Ent kui vaatame maailma, suurt ja laia maailma armastusega, siis me ületame selle. Palun vaadake kogu selle konverentsi vältel maailma armastusega. Pidagem lugu sellest, mis meil on – inimolendite ilust, looduse ilust, sarnasuste ilust ja ka erinevuste ilust. Samuti erinevate arvamuste ilust. Kohelgem seda, mis kõike ilusat ähvardab, selle jõuga, mille meile annab armastus kõige tõeliselt ilusa vastu. Teeme ära! Teeme maailma puhtaks. Kasutagem tehnoloogiat selleks, et aidata Aafrikal ületada oma sügavalt juurdunud probleemid ja hüpata otse tulevikku. Kasutagem tehnoloogiat, et kasvatada meie majandust ilma keskkonda laastamata. Keskkonna arvelt rikkaks saamine jäägu 20. sajandisse. Olgem rohelised ja söögem puhast toitu, aga palun – raiskamata seejuures ressursse, mis teadust ja tehnoloogiat vastutustundlikult kasutades saaksid ära toita palju rohkem inimesi. Pidagem üksteisest lugu, aga nõudmata seejuures, et teised inimesed loovutaksid oma komberuumi, et uustulnukad end lugupeetuna tunneksid. Pidagem meeles ka seda, et kui me maailmas ringi liigume, siis me mitte ainult ei astu välja oma kodust, oma kultuurist, vaid me astume sel puhul alati sisse kellegi teise koju, nende komberuumi. Suhtugem lugupidavalt eri kultuuridesse ja religioonidesse, kuid olgem järeleandmatud minevikku kuuluvate repressiivsete kommete suhtes. Pühakiri on armastuse sõnum, mitte vägivalla sõnum. Andkem inimestele võimalus küberruumis turvaliselt suhelda, pakkuge ausatele inimestele kõikjal üle maailma võimalust end üksteisega suheldes identifitseerida ning looge selliseks suhtlemiseks kaitstud andmevahetus. Digiallkiri peaks olema inimõigus, mitte eestlaste, luksemburglaste ja veel mõne üksiku rahva privileeg – nad on kõigest piisk ookeanis. Kui me seda teeme, siis võib keegi kunagi teha linnukesed kõikide ridade ette ka säästva arengu eesmärkide loetelus. Kuigi need eesmärgid on pikad ja rasked meelde jätta. Lõppkokkuvõttes see polegi oluline. Te ärge lugege neid dokumente, ärge rääkige selles bürokraatlikus keeles, lihtsalt kuulake oma südant ja tegutsege armastusega, ning sellest piisab. See muudab meie maailma paremaks. Just see ongi oluline. Pidage meeles – mängige seda hästi ilusasti! Palun tehke seda!"
"Vabariigi President rahvusvähemuste ümarlaua istungil 15. novembril 2001 Sakala keskuses","Rüütel",2001,"Austatud minister, lugupeetud rahvusvähemuste ümarlaua liikmed, Teie Ekstsellentsid, kallid külalised! Vaatamata Eesti omariikluse lühikesele ajaloole, on Eestil ometi arvestatav kogemus rahvusvähemuste poliitika alal. Tänu meie geopoliitilisele asendile on eestlaste kontaktid teiste rahvastega olnud juba muinasaegadest peale aktiivsed. Tõsi, ühelt poolt viisid need Eesti territooriumi vallutamise ja allutamiseni pikkadeks sajanditeks võõrriikide poolt, teisalt elasime sellest tulenevalt vahetus kokkupuutes teisi keeli ja kultuure esindavate inimestega ning meid valitsenud kuningriikides ja tsaaririigis kujutasime endast üsna väikest rahvusvähemust, kui kanda tänapäevased mõisted kaugesse minevikku. Üks on kindel, me oleme pidanud arvestama teistsuguste keelte ja kommetega, aga ka teiste võimu ja kõige sellest tulenevaga. Meil eestlastel on seega pikaajaline kollektiivne kogemus elada vähemusrahva ja rahvusena. Kui Eesti saavutas 20. sajandi esimesel veerandil lõpuks omariikluse, oli Euroopas juba alanud demokratiseerumisprotsessid, ent 1925. aastal, kui Eesti Vabariik võttis Rahvasteliidu initsiatiivil vastu vähemusrahvuste kultuurautonoomia seaduse, olid Itaalias juba võimul fašistid, Nõukogude Venemaal bolševikud ja 1933. aastal haarasid Saksamaal võimu natsionaalsotsialistid. Maailm paisati uude suurde konflikti võitluses hegemoonia ja eluruumi eest. Pärast II Maailmasõda sai meist rahvusvähemus Nõukogude Liidus, kus domineerivaks rahvuseks olid venelased. Nõukogude Liidus küll kõneldi kõigi rahvuste võrdsusest, kuid tegelikkuses teostati kõigi rahvaste ja kultuuride nivelleerimispoliitikat, mis pea sama valusalt puudutas ka venelasi. Selle tulemusena hävis Nõukogude Liidu territooriumil kümneid väikerahvaid, kelle kurba saatust on nüüd võimalik taastada üksnes ajaloolaste abiga. Koos Eesti iseseisvuse taastamisega 1991. a. tuli koheselt hakata tegelema ka rahvusvähemuste probleemidega. Olukord ei olnud kerge, sest Eestis elavate rahvuste esindajatel puudus sageli eestlastega ühine positiivne ajalookogemus, mida oleks olnud lihtne kiiresti realiseerida edukaks vähemusrahvuste poliitikaks. Tahan siinkohal avaldada tänu kõikidele ministritele, kes taasiseseisvas Eestis on rahvusvähemuste küsimusega tegelenud ning kelle töö tulemusena saame täna rääkida Eesti rahvusvähemuse poliitikast, institutsioonidest, mis peale riigi keskvõimu seda poliitikat teostavad. Vähetähtis ei ole selles protsessis olnud Vabariigi presidendi juures loodud ja tegutsev rahvusvähemuste ümarlaud, mis kutsuti ellu 10. juulil 1993.a. Täna koosneb ümarlaua liikmeskond rahvusvähemuste ja erakondade esindajatest ning teadlastest, kes kõik kokku kujutavad endast tõsiselt arvestatavat ekspertkogu. Presidendi esindajana on Ümarlauas töötanud Ants Paju, Priit Järve, Vello Pettai ja Hagi Šein. Presidendi ümarlaua tegevuse eesmärgiks on olnud välja töötada soovitused ja ettepanekud Eesti seadusandlikele ja täitevvõimu organitele vähemusrahvuste sotsiaalmajanduslike, kultuuriliste ja õigusprobleemide lahendamise kohta, integratsiooniprogrammi põhiküsimustes, kodakondsuse taotlejate, eesti keele õppimise ja kasutamisega seotud küsimuste lahendamiseks, ning kindlasti, rahvusvähemuste kultuurilise ja keelelise identiteedi säilitamiseks. Ümarlaud on esitanud soovitusi Vabariigi presidendile, Riigikogule ja Vabariigi Valitsusele, samuti Riigikogu komisjonidele nende menetluses olevate seaduseelnõude kohta. Probleemide põhjalikumaks läbitöötamiseks ja arutelude ettevalmistamiseks on Ümarlauas moodustatud töörühmad. Ümarlaua töösse kaasatakse sageli spetsialiste ja vaatlejaid. Ümarlaua töö vastu on pidevalt suurt huvi ilmutanud mitmed Euroopa Liidu ja Euroopa Nõukogu organisatsioonid Eestis ja saatkonnad, kelle esindajad osalevad külalistena Ümarlaua avalikel istungitel. Ka on Ümarlaua istungite protokollid kättesaadavad Internetis. Tahan südamest tänada kõiki esindajaid rahvusvähemuste ümarlaua juures aga loomulikult ka kõiki ümarlaua liikmeid, kes möödunud seitsme ja poole aasta jooksul on andnud oma parima, et oluliselt kaasa aidata Eesti Vabariigi rahvusvähemuste poliitika väljakujundamisel ja ka korrigeerimisel. See töö ei ole olnud kerge ja paljud probleemid alles ootavad lahendamist. Oluline on kinnitada üht, me jätkame oma tööd, püüame sellesse kaasata veelgi suuremat hulka asjatundjaid, rahvusvähemuste esindajaid ja olla veelgi intensiivsemas kontaktis nii seadusandliku kui täitevvõimuga. Sest kõigi meie püüdluste eesmärgiks saab olla üksnes vaba inimene vabas Eesti riigis, olenemata sellest, mis keeles ta mõtleb või kõneleb, millist usku ta omaks peab, või milliseid kombeid ta eelistab. Me peame õppima kokku hoidma nagu üks mesilaspere, sest meil on üks kodumaa, üks vabaduseaade ja üks soov kesta edasi ka kõige heitlikumate aegade kiuste. Soovin Teile jõudu ja suuremeelsust inimest kõige lähedasemalt puudutavate ja väga delikaatsete probleemide lahendamisel. Tänan teid!"
"Vabariigi President Euroopa päeva konverentsil ""Eesti valikud ehk kuidas olla korraga eestlane, eurooplane ja maailmakodanik""","Kaljulaid",2018,"Meie kõik ju siin ja üga üks teab, et Euroopa Liit on keeruline juriidiline konstrukt, millest keegi mitte kunagi mitte midagi aru ei saa ja mille otsustusprotsessid on keerulised, väitluste tulemused on ettearvamatud ja üleüldse läheb kõigele kohutavalt kaua aega. Õige? Aga võtame siis siia kõrvale ühe teise, meie endi kohta käiva ja olgu öeldud, et minu meelest täpselt samavõrra ülekohtuse väite – digitaalne asjaajamine on ohtlik, sest digikandjal info võib sattuda võõrastesse kätesse ja digitaalne riik on haavatav küberrünnakutega. Mis te arvate, miks ma need kaks maailmas võrdlemisi levinud väidet kõrvuti panen, lisaks sellele, et nagu juba öeldud, mõlemad on hirmus ülekohtused? Aga seepärast, et mõlema väite esitajad nõuavad a) Euroopa Liidult ja b) digitaalselt riigilt midagi, mida nende asemele ette kujutatavad või eksisteerivad reaalmaailma alternatiivid ei suuda pakkuda nagunii. Digitaalne riik ei ole absoluutselt turvaline, ta on lihtsalt turvalisem kui paberist riik, sest digikandjate lugemine on jälgitav. Samamoodi ei ole Euroopa Liit absoluutselt efektiivne, ta on kõigest efektiivsem kui 28 riigi omavahelised majanduslikud ja poliitilised suhted summaarselt oleksid ilma Euroopa Liiduta. Nagu armastavad öelda meie Briti sõbrad – thank god the rest are sticking together, imagine if we had to negotiate with 27 separately. Paremini ei saa kokku võtta seda, mis on Euroopa Liidu väärtus. Euroopa Liit ei ole aeglane ega ebaefektiivne, kui võrdlusbaas võtta õige. Elukorraldus kontinendil, kus neljast vabadusest kasvõi mõnda üritataks saavutada vaid kahepoolsetel kokkulepetel põhinedes või siis kuidagi ad hoc, mitte Treaty-põhiste, eelnevalt kokku lepitud mängureeglitel põhinevate liikumistega. No näiteks kujutame ette, et peaksime proovima inimeste vaba liikumist korraldada, sest me tahaksime seda teha, sest meile meeldib vabalt liikuda, siis me teeksime spetsiaalselt selleks otstarbeks kokku kutsutud Euroopa rahvaste kongressi. Või siis prooviksime lahendada migratsioonikriisi Euroopa migratsioonifoorumiga. Ainuüksi ettevalmistuseks kuluks mitu aastat, selmet et Brüsselisse kokku sõita, harjunud kombel päevakord lauale võtta ja arutama hakata. Vaat nii. Loomulikult ei kasuta me ELi nimelist meile antud tööriista alati tema intelligentset potentsiaali täiel määral rakendades, vahel lööme mikroskoobiga naelu seina ja vahel üritame haamrit mikroskoobina kasutada. See on paratamatu, aga suures pildis olen üsna kindel, et Euroopa riikide ja rahvaste omavahelised suhted on ELi tõttu ikka palju sügavamad majanduslikult ja kultuuriliselt ja Euroopa Liit tervikuna on ka palju arenenum, kui ta oleks alternatiivide puhul. Seejuures – rõhutan ja minu jaoks on see äärmiselt oluline – loobumata rahvusriikide põhimõttest. Euroopa Liit on rahvusriikide liit. Me ei ole pidanud mitte midagi ära andma meile rahvuse, keele ja kultuuriruumina olulist selleks, et liitu kuuluda. Mitte midagi. Kultuurilisi nõudmisi EL kellelegi ei esita. Ainult õigusriigi põhimõtteid, inimõigusi ja võrdse kohtlemise põhimõtete austamist nõutakse. Ja see on ka meile endile väga oluline, sest väärtuspõhine Euroopa Liit on meile oluline. Meie ühinemisest Euroopa Liiduga on tänaseks möödunud juba 14 aastat. Oleme näinud piisavalt Euroopa Liidu köögipoolt, me oskame kaitsta Eesti huvisid, aga leida ka ühist huvi. Ja mulle tõepoolest ei meenu, et selle 14 aasta jooksul oleks kuidagigi seatud kahtluse alla eestlaseks olemine. Või rumeenlaste rumeenlaseks olemine või kellegi teise olemine sellena, kellena ta on ennast identifitseerinud. Vastupidi, Euroopa Liit panustab suuri ressursse näiteks meie õiguskeele arengusse, mida võiksime oma huvides pareminigi ära kasutada. Liidu juures on palju andekaid terminolooge, kes vabatahtlikult on valmis panustama oma valdkonna sõnavara arendamisse, kui me vaid kodu-Eestist viitsiksime neid kaasata. Ma tean, et nad on vahel pisut kurvad, et me ei viitsi. Me võime ennast eestlastena tunda kindlamalt kui kunagi varem. Mida enam on meil usku endisse, eestlaseks olemisse, seda lihtsam on meil tunda ennast ka eurooplastena. Üks täiendab teist ja kahe vahel puudub igasugune vastuolu. Siiski – võttes arvesse Euroopas käivaid diskussioone, ida ja lääne lõhede üle käivat arutelu, vastandumisdiskussiooni, meie ühiskonna alustaladeks olevate õigusriigi põhimõte kahtluse alla seadmist siin ja seal Euroopas, see paneb meid ikkagi mõtlema selle üle, kas midagi on minemas täna teisiti ja kas see teistsugune Euroopa, mis võiks nende arutelude suubumisel suletumale ja individualistlikumale rajale – kas see sobiks meile enam või sobiks meile vähem? Kas me täna teame sama hästi kui näiteks aastal 2004, mida tähendab eurooplaseks olemine? On ju vahepeal selgunud, et Poola torumees ei ole sama hea eurooplane kui Walesi autolukksepp, vähemasti mitte siis, kui ta töötab Suurbritannias. Paistab ka, et Saksa ärihuvid kaaluvad, vähemalt kui jutuks on merealustes duktides liikuvad orgaanilise süsiniku molekulid, alati üles ühishuvi vähendada sõltuvust teatud päritolu energiakandjatest. Oleme ausad, ega ülekohut tehakse aeg-ajalt meile ja teeme meie teistelegi, nende nägemuses kindlasti. Aga, nagu sai öeldud, ideaalset Euroopat me tänast kirudes kuidagi ei saavuta. Eurooplaseks olemine ei ole kunagi matemaatiline tehe, kus aluseks on võetud ükskõik siis kelle jaoks saadavate eurotoetuste summa või geograafiline asukoht. Või kõikide Euroopa lepingu artiklite ja direktiivide paragrahvide summa. Eurooplaseks olemine tähendab tegelikult ametnikule ja poliitikule üsna tavapärast vilgast diplomaatiat, lihtsalt Euroopa lepinguga lihtsustatud tegutsemisruumis, aga selle eest tavapäratult laias teemaderingis, kui seda võrrelda tavapärase riikidevahelise suhtlusega. Keskkond, looduskaitse, toiduohutus, laste vahetus liikmesriikide koolides, kutsekoolides ja ülikoolides, kui mainida vaid mõnda olulist, aga võib-olla mitte igapäevaselt kohe meenuvat valdkonda. Tavalisele inimesele tähendab eurooplaseks olemine tõeliselt suurt valikuvabadust oma igapäevaelus ja oma unistuste realiseerimisel. Need vabadused on muidugi eriti suured liidus sees – aga kindlasti suuremad ka globaalses ruumis, kui nad oleksid ilma meie kuulumiseta ELi. Kui palju viisavabadust tuleb meile kätte väiksema pingutusega seepärast, et oleme Euroopa Liidus? Kui palju turulepääsemisi on avatud, sest on avatud meile kui ELi liikmesriigile? Euroopa Liidu kodanikul on paganama lihtne olla maailmakodanik. Me kipume unustama, kui keeruline on näiteks ühe päris heal järjel, kui vaadata SKT-d per capita, Aafrika riigi keskmise sissetulekuga kodanikul rännata kasvõi oma kontinendil ühest äärest teise, töötada teises riigis või veelgi enam, tulla Pariisi Eiffeli torni vaatama ja siis koju tagasi minna. See on tohutult keeruline. Meie globaalne liikuvus, suur turvatunne mistahes maailmanurgas ringi kolada või ette võtta, see tuleneb sellest, et me kuulume sellesse väga privilegeeritud inimrühma, kelleks on arenenud riikide kodanikud, eelkõige Euroopa Liidu riikide kodanikud. Vajadusel on ükskõik kus maailma nurgas meile alati kättesaadav konsulaarabi, meid aitavad partnerite saatkonnad, kui meil endil saatkondi pole – ja Eestil põnevamates reisisihtkohtades tihtipeale ei ole. Euroopa Liit on meist teinud ennaktempos ja märksa kokkuhoidlikumalt, kui me ise oleksime seda kunagi saavutanud, maailmakodanikud, kellele laieneb uskumatu diplomaatiline turvavõrgustik mistahes maailmanurgas reisides. Absoluutselt kindlasti maailma ohtlikemates piirkondades ei pruugi ka sellest turvavõrgustikust piisata, seega kutsun globaalseid reisiselle siiski ettevaatusele, aga lihtsamalt kui näiteks kasvõi Ukraina kodanik saame ümber ilma käidud kindlasti. Sama kehtib ettevõtmise ja töötamise kohta loomulikult. Eurooplane on globaalselt vaba inimene. See on meeletu privileeg. Muidugi peavad Eesti kodanikud ja ka kõik teised eurooplased seda kõike oma võõrandamatuks, loomulikuks õiguseks. Aga see ei ole seda, kaugeltki mitte. Mõelgem korraks koos sellele, kui lihtsalt me kõik koos kaotasime oma õiguse ja võimaluse asuda lihtsalt tööle ja elama Suurbritanniasse, riiki, mis esimeste seas meile oma tööturu avas. Eurooplane olemine peab tähendama ka seda, et oleme valmis kaitsma ja arendama neid nii loomulikuna tunduvaid võimalusi. Midagi ei ole garanteeritud, mitte kunagi. See võib mõnikord nõuda kompromisse, et meie partnerid ja eelkõige meie partnerite kodanikud, tunneksid, et Euroopa Liit on ka nende suhtes õiglane. Rusikaga lauale löömine ja oma õiguse taga ajamine võib siseriiklikult anda mõnegi plusspunkti. Aga aus poliitik peab rahvale ütlema – kuna Eesti tulevik on turvalisem ja jõukam edukalt arenevas Euroopa Liidus, siis tuleviku Euroopa ehitamine võib nõuda mõnikord ka selliseid järeleandmisi, mis ei ole lihtsalt mõistetavad ja võib-olla antud kitsas valdkonnas polegi 100% meie huvidega kooskõlas. Sest ei ole võimalik teha kokkulepet 28 või 27 vahel, mis arvestaks 100% kõikide huvisid. Sellest tuleb ka aru saada ja ausalt rääkida. Alati on lihtsam võiks olla eemale tõmbuda, loobuda ühistööst mõnes valdkonnas, aga see ei oleks hea eestlane, kes niimoodi otsustaks. Halb eurooplane ei saa olla hea eestlane. Meie turvalisus ja majanduslik käekäik sõltub sellest, milline on Euroopa Liit. Liit, kus igaüks ajab oma huvi taga, ei ole eestlasele hea liit. Liit, mis põhineb jagatud väärtustel, seda on. Jagatud väärtustel põhinev liit arvestab väiksema kauplemisjõuga liikmesriikidega. Jällegi, me peame seda täiesti loomulikuks, aga kui me mõtleme, et meil on liikmesriike, kes arvavad, et liberaalsed demokraatlikud väärtused ei peaks olema Euroopa koostöö aluseks ja selleks võiks olla ka midagi muud, näiteks liikmesriikide huvid, siis huvidel põhinev koostöö, mis oleks loobunud väärtustest, võiks ikkagi täitsa vabalt kanda nime Euroopa Liit, aga selline Euroopa Liit väikeriigi seisukohast praegusega võrreldavat lisaväärtust enam ei annaks. Eurooplasena näeme ja saame oma koduaiast ja piiridest kaugemale, mõistame partnerite muresid. Oleme solidaarsed ja paneme õla alla seal kus võimalik ja nii tugevalt, kui meie riik seda täna suudab. Me kõik teame, mida tähendab eestlaseks olemine. Eurooplaseks olemisega on natuke keerulisem. Me peamegi omavahel arutama eurooplaseks olemist ja Euroopa tulevikku puudutavaid küsimusi ning millisena näeme selles Eesti ja eestimaalaste rolli. Me peaks arutama erinevate poliitikate eesmärke, mitte ainult eelarve-eesmärke ja järgmist MFFi. Kuigi ka seda viimast peaksime me märksa tehnilisemalt arvutama, kui me seda täna oleme teinud. Teisalt on meil kohustus ning vajadus kuulda, millisena näevad eestimaalased Euroopa Liitu, millised on nende soovid, aga ka nende kartused. Ega muud ei jäägi üle kui see, millega me nüüd maikuus oleme tegelenud. Avatud, läbipaistev ning vahetu suhtlemine aitab seda teadmatust vähendada ja suurendab inimeste kaasarääkimist Euroopa Liidu küsimustes ja aitab seeläbi eurooplastel meil kõigis tugevneda. Ma tean, et Keit Kasemets on palju käinud neid teemadel mööda Eestit rääkimas. Mina käin liitunud valdade vallavolikogudes, olen neid sel aastal külastanud 19 ja ees on veel palju, aga me räägime ka alati Euroopa Liidust. Ja ma näen, kuidas järk-järgult hakkab eestlane huvi tundma mitte ainult enda käekäigu vastu Euroopas, vaid ka Euroopa käekäigu vastu. Selle üle on väga hea meel. Sellist Eestit me ju tahtsime? Et meie inimeste head mõtted teeks paremaks inimeste elu Brüsselis, Viinis ja Berliinis. Et nende head ideed omakorda teeks paremaks meie elu siin. Et eestlane oleks uhke kaubamärk, mitte vaene sugulane kusagilt Venemaa naabrusest. Ja nii ongi läinud. Olla eestlane on tänases Euroopas uhke tunne, sest meie partneritel jätkub suuremeelsust tunnustada meid selle arengu eest, mida 26 aastaga oleme saavutanud, sealhulgas ikkagi väga suuresti nende endi toel, aga niimoodi seda meile ju ei öelda. Meid tunnustatakse. Keegi ei ütle meile, et te olete suurepäraselt arenenud, te olete suur digi edulugu, aga lause teine pool puudub alati. Keegi ei ütle kunagi, aga vaadake, kui palju selles on meie ressurssi. On suuremeelne meist endast seda mitte ära unustada. Ja jätkugu meilgi sellist suuremeelsust nüüd ja edaspidi, nii nagu meie partneritel jätkus suuremeelsust meid järele aidata. Nad ei pidanud seda tegema. Nad ei ole meilt nõudnud mingeid järeleandmisi meile olulises – eesti keele, kultuuri ja komberuumi osas. Nad ei liigu tuleviku Euroopat ehitades edasi ilma meieta, kui me tahame selles projektis osaleda. Ja muidugi liiguvad nad edasi meieta, kui me lihtsalt ühel hetkel ei taha enam kaasa minna. Kui see hetk peaks saabuma, vaat siis peab igaüks meist tegema valiku, kas olla eurooplane või eestlane. Täna, Euroopa Liidu ühe aktiivsemalt kaasamõtleva tuumikriigi kodanikuna, ei ole mingit vajadust niisugust valikut teha. Vabalt saab kasutada neid võimalusi olla Euroopa ja maailmakodanik. Olgu see niimoodi kauaks ja head Euroopa päeva kõigile!"
"Vabariigi President Eesti Vabariigi ordenite üleandmisel Londonis 10. märtsil 2000","Meri",2000,"Austatud kavalerid, daamid ja härrad! Oleme kogunenud Eesti Vabariigi pinnale Londonis, et avaldada Eesti tänu inimestele, kes on aidanud ühel või teisel viisil Eesti arengule kaasa. Eesti tänab oma sõpru. Professor Michael Branch on suure pühendumusega üles ehitanud ühe olulise Eesti-uuringutega tegeleva teadusliku keskuse Suurbritannias. Töö, mida tehakse Londoni Ülikooli Slaavi ja Ida-Euroopa Uuringute Instituudis, mida paljud tunnevadki kui Branchi instituuti, toob Eesti Vabariigi palju lähemale Inglismaale ja teisalt avab ka eestlastele inglise silmapiiri. Londoni Ülikoolist on saanud väheseid ülikoole väljaspool Eestit ja üldse väljaspool soome-ugri kultuuripiiri, kus õpetatakse eesti keelt. Keelega kaasneb alati kultuur. Keel on teejuht teise rahva maailmapildi juurde. Selliseks Eesti teejuhiks on siin olnud Michael Branch, kellele soovin jõudu tööle. Eile nimetasin talle, et Londoni Ülikool on olnud paljude Kesk-Euroopa riigimeeste häll. Mulle tundus, et professor Branchile see lause meeldis. Ja Londoni Ülikooli kunagise üliõpilase Tomaš Masaryku büst Michael Branchi kabinetis näis rõõmsalt noogutavat. Teine tänane kavaler on mu kaasmaalane, Eesti Vabariigi kodanik Albert Miilmaa. Ta on oma tööks võtnud eestlaskonna kooshoidmise Inglismaa ühes tähtsamas Eesti keskuses Bradfordis, suurimas Eesti linnas Inglismaal. Need meie kaaskodanikud, kes põgenesid okupatsiooni eest Inglismaale, suutsid end siin, oma uues asukohariigis väärikalt tõestada. Nad hoidsid eestlust läbi aastakümnete elujõulisena. Ühistegevus koondus enamasti Eesti majade ümber. Poliitilise paguluse aegadel olid Eesti majad kogu maailmas meie vabaduse kaitsvaks katuseks. Eesti majad käsikäes Eesti saatkondadega kandsid Eesti Vabariigi ja Eesti kodanike ühistegevuse järjekestvust. Eesti vajab teid ja teie tööd. Eesti tänab teid, armsad kavalerid, Eesti riigile ja rahvale osutatud teenete eest!"
"Vabariigi President Slovaki Vabariigi presidendi T. E. hr Ivan Gašparovič“i ja pr Silvia Gašparovičová auks antaval pidulikul õhtusöögil 12. oktoobril 2005 Tallinnas","Rüütel",2005,"Austatud härra president, proua Silvia Gašparovičová, ekstsellentsid, daamid ja härrad! Härra president ja proua Silvia Gašparovičová, mul on erakordselt hea meel tervitada Teid Eestis! Diplomaatiliste suhete sõlmimisest meie riikide vahel on möödunud tosin aastat. Teie käesolev visiit on Slovakkia presidendi esimene riigivisiit Eestisse. See on tõestuseks meie headest suhetest ja oluline tähis teel edasisele koostööle. Meie tänane kohtumine kinnitas, et Eestil ja Slovakkial on palju ühiseid huvisid mitmes eluvaldkonnas. Tänapäeval ei tohiks küll enam kahtlust olla, et Euroopa kui terviku tähtsaim ühishuvi on meie maailmajao aina jätkuv lõimumisprotsess. On selge, et ka integreeruv Euroopa saab ettenähtavas tulevikus olla väga erineva kaaluga partnerite kooslus, võrdsete riikide Euroopa. Need on arusaamad, mida me jagame. Kui mõtleme meie rahvaste saatusele minevikus, leiame mitmeid sarnaseid momente. Esimeste märksõnadena meenuvad sagedane võitlus võõrvõimudega ning mitmete rahvuste kooseksisteerimine. Oleme kogenud ajaloo karmi kätt. Tänaseks on nii Slovakkia kui Eesti viinud läbi ulatuslikke reforme ja on heameel täheldada, et mitmeski küsimuses, näiteks maksusüsteemi ja pensionireformi osas, on me arusaamad olnud ühesugused. Mõistagi ei olnud ümberkorralduste ainus põhjus liitumine Euroopa Liidu ja NATO-ga. Ühiskonna ja majanduse reformimisega oleme aidanud ennekõike iseennast. Ometi teame mõlemad, et reformide tee, mida nii Slovakkial kui ka Eestil on tulnud läbida, on olnud keeruline ja meelepäraste tulemusteni ei jõuta päevapealt. Täna on Eesti ja Slovakkia, kaks väikest riiki, partnerid Euroopa Liidus ja NATO-s. See on andnud uue dimensiooni ka meie koostööle. Olen sügavalt veendunud, et Euroopa Liit peab suutma tugevdada oma positsiooni ja aina rohkem ühehäälselt kaasa rääkima rahvusvahelisel areenil. Ainult nii võime tagada, et Euroopa poliitiline osakaal vastaks täielikult tema majanduslikule mõjule. Maailmas, mida lõhestavad arvukad pingekolded, on tugev ja ühtne Euroopa kindlasti tasakaalustavaks jõuks. Austatud härra president, paljud eestlased on viimastel aastatel külastanud Slovakkia suusakuurorte ja olen kindel, et see on väärt võti avastamaks Teie maa hurmavat ilu. Eestit külastavate slovakkide arv küll kasvab, kuid arvan, et potentsiaal turismialases koostöös on siiani veel suurel määral kasutamata. Loodan, et võtate Eestist kaasa muljed, mis julgustavad ka selle koostöövaldkonna arengut. Meievaheliste kontaktide elavdamisele aitab samuti kaasa aktiivsem kultuurivahetus. On ju nii eestlased kui slovakid tuntud oma rahvakunsti ja folkloorifestivalide poolest. Usun, et tänane soov ja valmisolek õppida ja õpetada slovaki keelt näiteks Tartu Ülikoolis ja eesti keelt mõnes Slovakkia kõrgkoolis realiseerub juba lähemas tulevikus. Austatud härra president, globaliseeruv maailm pakub meile üha enam uusi väljakutseid. Paraku on positiivset arengut varjutamas ka elu mustem pool. Kasvav terrorismioht, vaesus ja vägivald on probleemid, millega me silmitsi seisame. Peame töötama üheskoos turvalisema maailma nimel, kus terroril ja vägivallal ei oleks kohta. Terrorismialged ei peaks meie ühiskodus kandepinda leidma. Kõikidel riikidel ja rahvastel, aga eriti ÜRO-l on nende probleemide lahendamisel täita oluline roll. Lubage mul siinkohal õnnitleda Slovaki Vabariiki perioodiks 2006-2007 ÜRO Julgeolekunõukogu mitte-alaliseks liikmeks valimise puhul. Ma usun, et tulevikus leiame veel palju ühiseid huvipunkte, millele tuginedes saame koos mõelda ja tegutseda rahu, inimõiguste ja säästva arengu hüvanguks. Daamid ja härrad, enda ja oma abikaasa nimel lubage mul soovida Teile, härra president ja proua Silvia Gašparovičová, edu ja õnne! Tõstan klaasi Slovaki Vabariigi ja tema rahva terviseks! Eesti ja Slovakkia koostöö terviseks! Na vaše zdravie!"
"Vabariigi Presidendi kõne Tallinna Kunstiülikooli rektori ametiketi üleandmisel 13. novembril 1995","Meri",1995,"Lugupeetav Tallinna Kunstiülikooli rektor Ando Keskküla! Lugupeetav Kunstiülikool! Tänane pidulik talitus annab põhjust kõnelda - akadeemilise demokraatia kinnistumisest Eestis, - kõrghariduse kohast meie riiklikus süsteemis, - muutunud hariduselu headest ning halbadest külgedest; - eesti kunsti sisulisest arenguteest, - samuti ka igavesest probleemist: looja ja publiku vahekord. Tänasele Eestile on iseloomulik, et neid küsimusi ei lahendata direktiivide ja ilmeksimatute doktriinidega, vaid normaalses õhkkonnas, kus on loomulik seisukohtade erinevus, vastasseisude olemasolu, postmodernistlik kirevus, ühesõnaga see, mida me mõistame demokraatia all. Ma tean - ja teiegi teate, et demokraatiat on iseloomustatud ka äärmiselt tülika riigikorraldusena, mille ainuke õigustus olevat see, et keegi pole suutnud midagi paremat välja mõelda. Mulle sellest Winston Churchilli kalambuurist piisab, sest minu põlvkond on läbi elanud liigagi palju traagilisi eksperimente inimese ja riigi vahekorra alal. Tean, et Winston Churchilli lause on teilegi meeltmööda. Igatahes on kunst pärast Eestimaa - lubage mul nende seinte vahel kasutada niisugust eufemismi - nõidusunest ärkamist sööstnud avastama uusi võimalusi, sirutanud end maailma poole, omandanud värskuse ja nooruse, millele kindlasti järgneb ka küpsus. Eesti on leidnud võimalusi end eksponeerida, suhelda kodumaa ja Euroopa kunstipublikuga. See on hea eeldus. Aga mitte rohkem. Minu elukogemus, mu kunagine elukutse ja praegune amet lubavad mul öelda, et lähemad aastad on määravad meie edasise elu jaoks. Ka kunsti. Pool sajandit survet ja kammitsemist kujundasid eesti kunstnikes oskuse vihjata ja mõistukõnet kasutada. Kõik need viiskümmend aastat kinnitasid meie kunsti rahvuslikult mõtlevat osa, tugevdas eestlaste tahet ja usku, hoidis identiteeti, püüdis tagada järjepidevust mõtlemises ja hoiakutes. Nüüd, kui mängumaa on vaimselt vaba, aga majanduslikud võimalused napid, on olemas oht, et minetame missioonitunde, et kaotame tõsiduse, et jookseme Anton Hansen Tammsaare poisina illusoorse võimalusteliblika järele ning mängime maha oma vaevaga säilitatud kapitali. Me ei säilitanud oma kultuuri totaalse sovjetiseerimise eest ometi mitte selleks, et lahustada teda nüüd odavas kitshis. Eesti kunst ei jäänud läbi kõikide valude ja vaevade elama ometi mitte selleks, et nüüd denatsionaliseeruda. Kümneid aastaid kõnelesime juurte otsimisest - ka see oli üks olulise sisumahuga vihjeid. Neid juuri ei tohi ometi odavateks konservideks vekkida. Tahan lihtsalt öelda, lugupeetav rektor ja ülikoolipere, et kirevusele ja ahvatlustele vaatamata on teil ees kaalukas ja raske aeg. Viiekümne aastaga on paljud kultuuriseosed hapraks kulutatud. See võib tunduda paradoksina, aga Eesti kultuur on praegu eriti haavatav. Pole küll vägivalda, pole sisemise poliitilise vastupanu vajadust - aga just see teeb paljud tühised tendentsid ohtlikult paeluvaks. Teie koolist peab lähtuma missioonitunne ja tõsidus, mis haakub parimaga Eesti kultuuritraditsioonis. Härra rektor, koos ametiraha üleandmisega soovin Teile selles vaimus tegutsemiseks palju jõudu ja edu."
"Vabariigi President rahvusvahelisel sümpoosionil ""Läänemeri: ühine pärand, jagatud vastutus"" 4. juunil 2003 Tallinnas","Rüütel",2003,"Teie Pühadus Konstantinoopoli oikumeeniline patriarh Bartholomeus! Austatud eesistuja, Ekstsellentsid, Daamid ja härrad! Mul on väga hea meel, et Teie Pühaduse patronaaži all on aset leidmas Läänemere sümpoosion. Selle laeva pardal on esindatud palju rahvaid ja riike - mõned on meie lähinaabrid, teised elavad mitme päevatee kaugusel. Me võime esindada erinevaid kultuure ja keeli, kuid meid ühendab maa, millel me elame, õhk, mida me hingame, ja veevarud, mis on kogu elu aluseks - kui ma kujundlikult tohin väljenduda. Inimkonna tuleviku seisukohalt ei maksa meie poliitilised debatid ja jõupingutused rahu ning julgeoleku tagamiseks midagi, kui laseme enda ümber hävineda elukeskkonnal. Tänase plenaaristungi teemaks ongi keskkond ja globaliseerumine ja mul on hea meel, et käsitleme seda teemat Tallinna sadamas. Eesti on ainuüksi viimase aastakümne jooksul jõudnud end oluliselt maailmakaardil märgatavamaks teha, meie tehnoloogiline areng on olnud suhteliselt kiire. Mõneti sümboolne on see, et just siin, keskaegse hansalinna sadamas räägime vajadusest suunata oma jõupingutused keskkonna kaitsmisele ja säästlikule arengule, et me ei saeks seda puuoksa, millel me ise istume. Läänemeri (läänepoolsetele rahvastele ja soomlastele idameri, ka Balti meri) ühendab ajalooliselt Euroopa põhjaosa rahvaid. Läänemere veerežiimi kujundab läbi Taani väinade toimuv veevahetus ookeaniga. Mageda vee juurdevool jõgedest on hinnanguliselt ligi pool miljonit km3 aastas, millest Neeva jõgi annab tervelt viiendiku. Läänemere looduslik ajalugu on alates viimasest jääajast olnud mitmekesine, vaheldudes ookeani suhtes täiesti avatud Joldia merest kuni suletud Antsüluse järveni. Ajast, kui eestlased jõudsid Läänemere kallastele, on meri looduslikult püsinud oma praegustes piirides. Kuna Läänemere vesi vahetub kitsaste väinade kaudu alles mõnekümne aastaga, on meie meri looduse ja inimtegevuse mõjude suhtes eriti tundlik. Läänemeri on ka meie kliimamuutuste peegliks. Praegu, kaunil kevadel ei ole meelest läinud veel möödunud talv, kui Eesti merendus võitles raskete jääoludega. Pikemas ajaskaalas ei olnud möödunud talv midagi erakordset, üksnes vahepealsete pehmete talvedega oli ununenud võimalus, et talvel võib jääd ka rohkesti olla. Möödunud aasta oli Läänemeres erakordne ka oma suve poolest. Kõikjal massimeedias kõlasid hoiatused: ""Ohtlikud sinivetikad, ärge ujuma minge!"". Kuigi vetikate vohamise üheks põhjuseks oli soe ja tuulevaikne suvi, jõuame siit teise aspektini Läänemere käitumises: antropoloogilise tegevuse mõju on möödunud sajandi jooksul võrratult kasvanud. Siit aga küsimus - kas me oskame oma tegevuse tagajärgi alati adekvaatselt ette näha ja õigeid lahendusi välja pakkuda? Läänemere suurimad keskkonnaohud võib tänapäeval kokku võtta kolme kategooriasse. Esiteks: eutrofeerumine. Möödas on ajad, kus fosfor- ja lämmastikväetisi kasutati põhjendamatult suurtes kogustes ning neid isegi külvati lennukitelt. Rohkesti toitaineid suubus merre ka koos puhastamata või vähepuhastatud heitvetega. Viimase kümne aasta jooksul on suured heitvete puhastamise kompleksid lastud käiku Tallinnas, Haapsalus, Paides, Pärnus. Nagu näitavad teadlaste uuringud, on kõige selle tagajärjel oluliselt kahanenud reostuskoormus orgaaniliste ainetega ja fosforühenditega ning rannavete kvaliteet on paranenud. Muret tekitab endiselt aga liigne reostus lämmastikühenditega, kuna Eesti rannavetes on just lämmastik selleks toitaineks, mis põhjustab veetaimestiku liigset vohamist. Põllumajandusest pärinev reostus on Eestis oluliselt vähenenud seoses tootmismahtude vähenemisega, väetiste senisest vähema ja keskkonnasõbralikuma kasutamisega. Siinkohal tuleb öelda, et reostuse piiramine ei anna avamerel alati kohest efekti ning merevesi on ikka veel vähem läbipaistev, kui ta oli 50 aastat tagasi. Teiseks: merre suubuvad ohtlikud, merele võõrad ained. DDT, elavhõbeda ja paljude pestitsiidide kasutamine on juba pikka aega keelatud. Nende ainete kontsentratsioonid kahanevad jätkuvalt, kuid mere suhtelise suletuse tõttu on kahanemine aeglane. Siiski ei ole viimasel ajal hüljeste ja lindude mürgitusi ning väärarenguid täheldatud. Eesti suurimaks probleemiks on Kirde-Eestis asuvad keemiatööstuseettevõtted, kust pärinevad sellised reostusained, nagu fenoolid, süsivesinikud jt. Seoses meretranspordi jätkuvalt suurte veosemahtudega püsib ka õli- ja masuudireostuse oht. Mõnel pool Läänemeres ületab kalade dioksiinidesisaldus inimesele ohutuid piire. Eesti kalades on viimase aja uurimistulemuste andmetel dioksiinidesisaldus normi piires. Üheks tõsiseks saavutuseks mitte ainult meile, vaid kõigile Läänemere-äärsetele rahvastele on Sillamäe radioaktiivsete jäätmete hoidla saneerimisprojekti esimese osa tööde lõpetamine. Euroopa Liidu Phare programmi raames rahastati Sillamäe jäätmehoidla ohutustamise projekti esimest etappi ligi 5 miljoni euro ulatuses. Kogu Sillamäe jäätmehoidla saneerimisprojekti üldmaksumus on ligikaudu 20 miljonit eurot ehk ligi 312 miljonit krooni. Oma abi lisaks Phare programmile on lubanud Põhjamaade Keskkonnarahastu NEFCO, Norra, Rootsi, Taani ja Soome riik. See on Eesti kõigi aegade suurim keskkonnakaitsealane saneerimisprojekt, mis aitab muuta ohutumaks 50 ha suuruse Sillamäe radioaktiivsete jäätmete hoidla. Tööde lõpuks on planeeritud aasta 2006 ja siis saab Sillamäe jäätmehoidlast esimene korda tehtud uraaniobjekt Kesk- ja Ida-Euroopas. Otseselt Läänemere puhtusega on seotud ka Sillamäe tehase uus jäätmekäitlussüsteem, mis vähendab ettevõttest lähtuvat reoainete kogust oluliselt: nii üldlämmastiku, sulfaatide kui ka tahkete jäätmete osas. Meie Läänemere tulevikku ohustavaks asjaoluks on pärast II maailmasõja lõppu Läänemerre uputatud keemiarelvad. Mõnedel andmetel on aastatel 1945-1947 uputatud 302 875 tonni keemiarelvi, kus mürgiste toimeainete kogust hinnatakse ligi 60 000 tonnile, see omakorda koosnevat 14-st erinevat tüüpi kemikaalist. Hiljuti juhtisin tähelepanu sellele väga tõsisele probleemile ka Tallinnas toimunud rahvusvahelisel Läänemere sadamatevahelise koostöö nõupidamisel. Olen seisukohal, et selle ohuallika neutraliseerimiseks tuleb koos välja töötada üksikasjaline programm. See on meie kohus ka järeltulevate põlvkondade ees. Kolmandaks: Looduslike koosluste tasakaalu kahjustamine. Eesti rannavete soolsus on madal ning siin elavad kõrvuti mere- ja mageveekalad, kellest paljud on tööndusliku ja harrastuspüügi objektid. Viimasel aastakümnel on Eesti rannikumere kalavarudes toimunud olulised muutused. Üheks põhjuseks on ülepüük. Kalapüük Eestis intensiivistus 1990ndate aastate algul, mil avanesid eksportturud ja tollase tagasihoidliku elatustaseme taustal olid kalade kokkuostuhinnad kõrged. Laienes ka püüdjate ring, kui rannakülade elanikud said kalastamisvõimaluse, mille varem välistasid paljudes piirkondades ranged piiritsooni-piirangud. Praegu on Eesti (nagu ka enamuse teiste maade) kalanduses olulisemaks probleemiks liigne püügikoormus. Muutustele kalakooslustes on kaasa aidanud ka viimaste aastate väga soojad suved, mis on soodustanud soojalembeliste karplaste arvukuse suurenemist. Üsna teravas konfliktis on kalurite huvid kaladest toituvate kormoranidega, kelle arvukus Eesti rannavetes kiiresti suureneb, ja hüljestega, kelle arvukus Eesti vetes on võrreldes muu Läänemerega kõrge. Väinameres söövad kormoranid näiteks sama palju või koguni rohkem kala, kui seda suudavad püüda inimesed. Eestis pööratakse olulist tähelepanu kalavarude taastamisele. Riigi finantseerimisel töötab näiteks Põlula kalakasvatuskeskus, mis toodab noorlõhesid, keda asustatakse jõgedesse, sealhulgas looduslike populatsioonide tugevdamiseks. Soome lahe vesikonnas koeb lõhe looduslikult ligi kümnes Eesti jões; lahe põhjakaldal on lõhe looduslikud populatsioonid kahjuks kadunud. Nagu mujal Läänemeres, on ka Eesti vetes suurenemas võõrliikide arv ja mitme võõrliigi arvukus. Nende mõju kohalikele kooslustele jälgitakse pidevalt. Arvatavasti seoses jahedama kliimaga on nende enamasti lõunapoolsematelt aladelt pärinevate liikide mõju Eesti vete kooslustele mõõdukam kui mõnel pool mujal Läänemeres. Viimasel ajal on rahvusvaheliselt võetud kalavarude hindamisel ja prognoosimisel suund ökosüsteemsele lähenemisele, mis tähendab, et senised ühe liigi mudelid püütakse asendada keerukamatega. Need võtavad arvesse toitumissuhteid kalakooslustes ja ka abiootilise elukeskkonna muutusi. Selles suunas töötavad ka Eesti teadlased. Ökosüsteemse lähenemise rakendamine Eestis võidab sellest, et kalavarude hindamine ja prognoosimine on alates 2003. aastast ühildatud riikliku keskkonnaseire programmiga. Lõpetuseks: Läänemeri on meie ühine pärand ja jagatud vastutus. Meri on karastanud meie rannarahvast, õpetanud neid vastu seisma ohtudele, aidanud säilitada mahlaka huumorimeele. Viimast kinnitab näiteks saarlase Albert Uustulndi romaan ""Tuulte tallermaa"", kus rannaküla poiss kirjutab kaugelt merereisilt isale-emale: Aafrikas oli vesi parda taga nii kuum, et mehed keetsid seal kartuleid. Meretransport on Eesti jaoks väga oluline majandusharu. Rajamisel on mitu uut sadamat ja laiendatakse vanu. Eesti suurima veosekäibega Muuga sadama, samuti Pärnu sadama ja teiste sadamate laiendamise ja ekspluateerimise juures on teadlased teinud pidevalt uuringuid, et leida viise, kuidas kahjulikke keskkonnamõjusid vältida või siis leevendada. Pikaajalise seire tulemused on näidanud, et sadamat on võimalik küll nii arendada, et põhjaelustik jääb sadama läheduses terveks, kalade koelmud säilivad ning merevee kvaliteet on vastuvõetav. Tallinna laht on tiheda kiirlaevaliiklusega piirkond. 80 km Tallinna ja Helsingi vahel kaetakse vähem kui pooleteise tunniga. Suur kiirus tekitab ka tavaliste laevade omast erinevaid laineid ja küsimusi, kas kiirlaevad ei ohusta Tallinna lahe tervist. Teadlased uurivad seda suure aktiivsusega. Siingi tuleb rakendada põhimõtet, et loodust on vaja hoida ka meie järeltulevate põlvede jaoks. Käsitlesin ainult mõningaid olulisemaid Läänemerega seonduvaid tahke. Soovin kõigile käesolevast foorumist osavõtjatele viljakat arutelu ka muude küsimuste üle. Kokkuvõttes aitab see hoida meie kõigi ühisomandit - Läänemerd. Tänan tähelepanu eest!"
"Vabariigi Presidendi avaldus seoses kooliaasta algusega Eesti Televisioonis","Ilves",2009,"Kallid kaasmaalased,armsad õpilased ja õpetajad! Ma tean, et justkui lõpmatuna näiv ja me vaimu väsitav majanduslik ebakindlus sunnib paljusid mõtlema pigem tänasele toimetulekule kui ülehomsetele ideaalidele. Siiski võiksime 1. septembri eelõhtul suunata pilgu homsest kaugemale, et märkida maha need sihid, milleni tahame Eesti koolielus jõuda. Mida aeg edasi, seda ähmasemaks muutub piir töö ja huviala, harrastuse ja leivateenimise vahel. Et töö toob leiva lauale ning seejuures ka rikastab vaimu, ergutab meeli ja pakub midagi hingele – see võiks olla iga inimese, iga ühiskonna ideaal ja eesmärk. Samasuguse sihi poole peaksime püüdlema ka koolielus. Õppima peaksime ka üldise kohustuseta teatud hulk aastaid koolis käia. Õppimine peaks olema õigus, mida keegi, ei noor ega vana, kunagi kasutamata ei jäta. Et iga koolipäev oleks ka palgapäev, mil hoiuarve täieneb uute teadmistega. Iga uus teadmine teeb ju elu huvitavamaks, arusaadavamaks, ja nagu teadus kinnitab – see elu on lõppkokkuvõttes ka tervem, õnnelikum ja pikem. Õppida, küsida ja vastuseid otsida tuleb kõikjal, mitte ainult õpetaja käest. Seetõttu kutsun oktoobris, koolivaheaja eelsel nädalal, taas koolidesse kõiki, kel ametliku koolitee põhilõigud juba läbitud ja kellel oma tegevusvaldkonnas teadmisi ning kogemusi, mida edasi anda. Kinnitagu see tänavu veebruaris alguse saanud ettevõtmine meile nüüdisaegse maailma põhitõde: me kõik oleme ühtaegu õpetajad ja õpilased vanusele, ametile ja elukogemuse hulgale vaatamata. Armsad õpilased. Kui jalgpallimängu reeglitest mitte midagi ei tea, tundub suurte meeste jooksmine mööda pügatud heinamaad üsna sihitu. Reegleid teades muutub seesama vaatepilt aga huvitavamaks, paljudele koguni naudinguks. Täpselt niisamuti, nagu helide korrapärane reastamine teeb mürast kauneima muusika. Eks kehti see ju ka paljude õppeainete kohta. Reaalained, miks mitte näiteks füüsika, näib igav ja mõttetu vaid sellele, kes ei tunne füüsikaseadusi ja nende vahetut mõju pea kõigele, millega me iga päev kokku puutume. Erinevalt jalgpallist võib füüsikaseaduste eiramine olla eluohtlik. Erinevalt jalgpallist pole füüsikaseadusi võimalik millega muuga asendada. Näiteks ebausu, nõiakunsti ja muu soolapuhumisega, mida ka 21. sajandil meile laiatarbekaubana aktiivselt pakutakse. Ka ebausu ja muu pettuse läbinägemiseks – aga ennekõike õigete otsuste langetamiseks – on vaja õppida. Ikka neidsamu reegleid, valemeid, seaduspärasusi, pealtnäha igavana näivaid reaalaineid. Uudishimu, püüd uute teadmiste ja aistingute järele, on sundinud inimest vallutama kõiki kontinente. Uudishimu on viinud inimest kõrgustesse ja sügavustesse. Järelikult on see uudishimu meile kui liigile ja seega igaühele meist loomuomane. Et end koolis hästi tunda, tuleb see uudishimu enda seest lihtsalt valla päästa, ikka küsida ja otsida, uurida ja õppida. Hea Eesti rahvas, õpilased ja õpetajad. Isikliku ja üldise heaoluni viib ainult üks tee. See tee algab seal, kus kooliuks avaneb. Ma soovin kõigile tahtmist ja tarmukust selle ukseni jõuda ja elu lõpuni avatuna hoida. Head algavat teadmiste päeva kõigile."
"Vabariigi President Toronto Eesti koolis lõputunnistuste kätteandmisel 26. mail 2008","Ilves",2008,"Armsad õpilased, head õpetajad ning emad ja isad! Eestlane on ikka tarkust taga nõudnud ja mil vähegi võimalik, teinud seda oma keeles, eesti keeles. Nii on mul eriliselt uhke tunne seista täna õhtul siin – äsja lennukilt tulnuna, 12 lennutunni kaugusel Eestist – Toronto Eesti koolis, kus kümme õpilast saavad lõputunnistused. Eesti kool on siin 60 aastat vana. See arv ütleb meile, et nii kui sõja jalust Kanadasse saabunud eestlased said kanna kindlale pinnale, rajasid nad oma kooli. See ongi eestlastele pikkade aastate jooksul kombeks olnud. Meenutame, et vaid 200 aastat tagasi küsis Kristjan Jaak Peterson eesti keelele õigust olla kirjakeel. 130 aastat tagasi kogusid meie esivanemad üldrahvalikult raha kooli alustamiseks. Selline tõsine, lausa püha suhtumine haridusse on andnud ka tulemusi. Mõne kuu eest avaldatud ülemaailmse PISA uuringu järgi on maailma kõige paremini haritud keskkooliõpilased Soomes. Seejärel tulevad Singapur, Hong Kong ja Taivan. Ja viies on Eesti. Torontos elavate eesti õpilaste ja nende vanemate visadus eestikeelse õpetuse järele ja teie õpetajate järjekindlus selle õpetuse andmisel väärib sügavat kummardust. Iga laps hakkab suuremaks saades oma õpetajaid armastama ja siiralt austama. Mina olen juba ka veidi vanaks saanud ja ütlen seetõttu täna koos teiega: aitäh teile, hääd Kairi Taul Hemingway ja Silvi Verder. Aitäh Koolikomitee esinaine Elle Rosenberg. Tahaksin rõhutatult tänada teie kauaaegset koolipapat Edgar Martenit. Eestis õpetajaleiba maitsnud, siis soomepoisiks läinud ja seejärel Kanadas taas koolitööle pühendunud mees on siinse hariduselu üks kindel tugisammas. Aitäh teile, härra Marten. Ma tänan ka kõiki lapsevanemaid ja vanavanemaid, kes õhutavad oma lapsi siia Eesti kooli tulema, et eesti keelt, laulmist, ajalugu, maateadust ja rahvatantsu õppida. On paratamatus, et mida rohkem aja liivakell niriseb, seda konarlikumaks läheb uute noorte eesti keel, aga ometi: see, mida nad siit koolist saavad, ei lase neil unustada, et kusagil seal – teisel pool ookeani – on Eesti ja eestlased. Kes teab, võib-olla on see teadmine kellelegi nagu tuletorniks, mis kunagi näitab päriseks tulemise teed esiisade maale. Tulge, vaadake ringi, tutvuge ja õppige ja armastage meie oma keelt, kultuuri ja meie ilusat kodumaad. Veel kord, ma tänan kõiki, kes on siin Torontos toetanud Eesti kooli edasikestmist. Õpilastele aga soovin mõnusat koolivaheaega."
"Vabariigi President Eesti aukonsulaadi avamisel Pireuses, 24.mail 1999","Meri",1999,"Austatud aukonsul, Austatud külalised, Mu daamid ja härrad, Alles mõni tund tagasi ütlesin oma parimad tervitussõnad Kreeka Vabariigi Presidendile hr. Stephanopoulosele ja teiseks oluliseks sündmuseks minu pikas kohtumiste reas olen ma pidanud Eesti Vabariigi aukonsulaadi avamist Pireuses. Ma pean ju kindlustama endale kodutee, kui minu kaaskond mind juhtumisi ära kaotab. Tõsi, me saame ennast pidada ikkagi päris kohalolevateks alles siis, kui killuke puutumatut Eestit Odysseuse väljakul eesotsas austatud hr. George Kassimatisega on seismas oma Eesti sõprade eest. Ja mitte vaid pidulikult lippude all, vaid kui vaja, siis ka nõu ja jõuga ning kui vaja, siis ka kavalusega. Räägin Teile ühe loo Iirimaa tumedast Patricust, kes Donegali mägedes elades otsustas Dublini linnakodanike palvel päästa Iirimaa kui Insula Doctorumi maine Oxfordi professorite ees, kes võtsid nõuks kohalikke tarku proovile panna. See Donegali Patric oli tuntud kui tark abimees kes leidis lahendusi ka siis, kui teised enam väljapääsu ei näinud. Ka nimetatud juhtumil kutsus ta kokku ülikooli targad, kes Oxfordi üha suureneva kuulsuse ees kartma löönutena hakkasid muretsema oma maine pärast. Ta käskis päeval, mil Oxfordi professorid olid teel Dublini poole, paigutada ladina, kreeka ja heebrea keele õpetlased kiviraidurite riietuses erinevatele Dublini poole suunduvatele teeristidele. Päeval, mil uhke ülikooli uhked professorid jõudsid esimesele teeristile ja küsisid kiviraidurilt teed ning kuulsid vastust sulaselges ladina keeles, oli nende üllatus suur. Veel rohkem üllatusid nad aga siis, kui teisel teeristil juhatati neile teed kreeka keeles ja hoopiski ehmatasid nad ära, kui kolmas kiviraidur kõnetas neid puhtas heebrea keeles. Kui juba lihtsad teetöölised klassikalisi keeli valdavad, siis mida veel siinsetest õpetlastest arvata, mõtlesid nad ja pöördusid hirmunult tagasi ega tulnud kunagi Iirimaa tarkust kahtluse alla seadma. Ka Eesti Vabariigi aukonsulaadil, mille linti me täna lõikame, on mõnes mõttes samasugune roll täita. See on kohustus tagasihoidlikult esindada kõrgel ja professionaalsel tasemel Eesti riigi huve siin Ateena külje all. Jätkate ju oma eelkäijate, enne II Maailmasõda Ateenas töötanud aukonsuli Papadatose ja Pireuses töötanud aseaukonsuli Georgandase traditsioone. See pole vaid oma dokumente kaotanud turistide aitamine koju, see on eelkõige vastastikku kasulike majandussidemete loomine. Nii kuis enne 1940. aastat tundsid Kreeka ärimehed konsuli vahendusel huvi Eesti põlevkivi õli vastu, nii ka nüüd võiksid need suhted areneda kaubandus- ja selle kõrval ka kultuurisuhete arendamise valdkonnas. Põlevkivi pole täna ehk põhiline artikkel mille järgi Eestit tuntakse, kuid mis osutub kaubanduslikus mõttes Kreekale atraktiivseks, jääb teile endile välja uurida ja aidata seda ka töösse rakendada. Mind on saatmas grupp Eesti ärimehi. Usun, et dialoogis nendega saate peagi teada kuidas näeb välja võti edukate kaubandussuhete loomiseks. Meie diplomaadid siin ja riigiametnikud Eestis on Teile igakülgseks abiks sisukate kontaktide loomisel, samuti olen veendunud, et leiate Eesti asja ajamisel hea vastuvõtu nii Kreekas kui ka Eestis. Bürokraatlike tõkete tekkimisel Eesti poolel, otsige üles minu e-post Kadrioru koduleheküljelt ja andke mulle sellest teada. Laisad ja ebaprofessionaalsed ametnikud saadame tööbüroode uste taha. Soovin Teile veelkord töökat suve ja sellele järgnevaid edukaid aastaid Eesti ja Kreeka vaheliste suhete arendamisel. Soovin Teile Patricu nutikust, kreekalikku läbinägelikkust ja eestilikku jonni oma eesmärkide elluviimisel."
