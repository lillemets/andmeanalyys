# Põhjuslikkus {#sec-põhjuslikkus}

Paljud statistilised protseduurid võimaldavad määrata, kas ja mil määral on tunnused  üksteisega seotud. Tunnuste vahelise seose tugevuse mõõtmiseks on palju erinevaid arvutuskäike. Ükskõik kui tugev leitud seos aga on, ei saa me ühegi statistilise arvutusega kindlaks teha, kas ja mil viisil üks nähtus teist mõjutab. Üldiselt saame sekundaarandmeid kasutades

- oletada, kust otsida põhjuslikke seoseid või 
- kasutada teoreetilisi põhjendusi statistika abil leitud seostele põhjuslikkuse omistamiseks. 

:::{.callout-warning}
Mitte ühegi statistiliste arvutustega ei saa näidata seose põhjuslikkust. Põhjuslike seoste näitamiseks on vajalikud eksperimendi tingimustes kogutud andmed.
:::

Põhjuslikke seoseid saame näidata ainult eksperimendi tingimustes kogutud andmetega. Teadustöös on tunnustatud viis põhjuslike seoste määratlemiseks juhuslik katse (*randomized controlled trial* ehk RCT). Selle käigus jagatakse uuritavad objektid juhuslikult katse- ja kontrollrühma nii, et ainus erinevus nende vahel on põhjusliku tunnusena käsitletav uuritav nähtus. Nii saab igasugune erinevus mingis tagajärgses tunnuses nende rühmade vahel tuleneda ainult sellest uuritavast nähtusest^[Nt kui kahe rühma ainus erinevus seisneb ravimi manustamises, siis igasugune hilisem erinevus nende rühmade vahel on seletatav ravimi mõjuga.].  
Majandus- ja ühiskonnateadustes on juhuslikud katsed enamasti kulukad või eetilistel põhjustel sobimatud^[Nt hiljuti on mitmes riigis määratud juhuslikult kodanikupalga saajad, et uurida selle mõju inimeste käitumisele.].

Üks nähtus võib otseselt mõjutada teist, aga mõlemad võivad mõjutada ka üksteist. Lisaks sellele on veel mitu seletust statistilise protseduuri abil leitud seostele tunnuste vahel:

- seos on kokkusattumus^[[IDEE: Tõstame viina hinda, et vähendada õpetajate puudust koolides](https://stat24.ee/2014/12/idee-tostame-viina-hinda-et-vahendada-opetajate-puudust-koolides/ )], 
- mingi kolmas nähtus mõjutab mõlemat uuritavat nähtust ja viimaste vahel vastastikkune mõju puudub, 
- mingi kolmas nähtus vahendab ühe nähtuse mõju teisele ja mõju uuritavate nähtuste vahel on kaudne.